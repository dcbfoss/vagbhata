Chapter 1
अथातोऽभयामलकीयं रसायनपादं व्याख्यास्यामः||१||
इति ह स्माह भगवानात्रेयः||२||
चिकित्सितं व्याधिहरं पथ्यं साधनमौषधम्|
प्रायश्चित्तं प्रशमनंप्रकृतिस्थापनं हितम्||३||
विद्याद्भेषजनामानि,...|४|
भेषजं द्विविधं च तत्|
स्वस्थस्योर्जस्करं किञ्चित् किञ्चिदार्तस्य रोगनुत्||४||
अभेषजं च द्विविधं बाधनं सानुबाधनम्||
स्वस्थस्योर्जस्करं यत्तु तद्वृष्यं तद्रसायनम्||५||
प्रायः, प्रायेण रोगाणां द्वितीयं प्रशमेमतम्|
प्रायःशब्दोविशेषार्थो ह्युभयं ह्युभयार्थकृत्||६||
दीर्घमायुः स्मृतिं मेधामारोग्यं तरुणंवयः|
प्रभावर्णस्वरौदार्यं देहेन्द्रियबलं परम्||७||
वाक्सिद्धिं प्रणतिंकान्तिं लभते ना रसायनात्|
लाभोपायो हि शस्तानां रसादीनां रसायनम्||८||
अपत्यसन्तानकरं यत् सद्यः सम्प्रहर्षणम्|
वाजीवातिबलो येनयात्यप्रतिहतः स्त्रियः||९||
भवत्यतिप्रियः स्त्रीणां येन येनोपचीयते|
जीर्यतोऽप्यक्षयं शुक्रं फलवद्येन दृश्यते||१०||
प्रभूतशाखः शाखीव येन चैत्यो यथा महान्|
भवत्यर्च्योबहुमतः प्रजानां सुबहुप्रजः||११||
सन्तानमूलं येनेह प्रेत्य चानन्त्यमश्नुते|
यशः श्रियं बलं पुष्टिं वाजीकरणमेव तत्||१२||
स्वस्थस्योर्जस्करं त्वेतद्द्विविधं प्रोक्तमौषधम्|
यद्व्याधिनिर्घातकरं वक्ष्यते तच्चिकित्सिते||१३||
चिकित्सितार्थ एतावान् विकाराणां यदौषधम्|
रसायनविधिश्चाग्रे वाजीकरणमेव च||१४||
अभेषजमिति ज्ञेयं विपरीतं यदौषधात्|
तदसेव्यं निषेव्यं तु प्रवक्ष्यामि यदौषधम्||१५||
रसायनानां द्विविधं प्रयोगमृषयो विदुः|
कुटीप्रावेशिकं चैव वातातपिकमेव च||१६||
कुटीप्रावेशिकस्यादौ विधिः समुपदेक्ष्यते|
नृपवैद्यद्विजातीनां साधूनांपुण्यकर्मणाम्||१७||
निवासे निर्भये शस्ते प्राप्योपकरणे पुरे|
दिशि पूर्वोत्तरस्यां च सुभूमौ कारयेत् कुटीम्||१८||
विस्तारोत्सेधसम्पन्नां त्रिगर्भां सूक्ष्मलोचनाम्|
घनभित्तिमृतुसुखां सुस्पष्टां मनसः प्रियाम्||१९||
शब्दादीनामशस्तानामगम्यं स्त्रीविवर्जिताम्|
इष्टोपकरणोपेतां सज्जवैद्यौषधद्विजाम्||२०||
अथोदगयने शुक्ले तिथिनक्षत्रपूजिते|
मुहूर्तकरणोपेते प्रशस्तेकृतवापनः||२१||
धृतिस्मृतिबलं कृत्वा श्रद्दधानः समाहितः|
विधूय मानसान् दोषान् मैत्रीं भूतेषु चिन्तयन्||२२||
देवताःपूजयित्वाऽग्रे द्विजातींश्च प्रदक्षिणम्|
देवगोब्राह्मणान् कृत्वा ततस्तां प्रविशेत्कुटीम्||२३||
तस्यां संशोधनैः शुद्धः सुखी जातबलः पुनः|
रसायनं प्रयुञ्जीत तत्प्रवक्ष्यामिशोधनम्||२४||
हरीतकीनां चूर्णानि सैन्धवामलके गुडम्|
वचां विडङ्गं रजनीं पिप्पलीं विश्वभेषजम्||२५||
पिबेदुष्णाम्बुना जन्तुःस्नेहस्वेदोपपादितः|
तेन शुद्धशरीराय कृतसंसर्जनाय च||२६||
त्रिरात्रं यावकं दद्यात् पञ्चाहंवाऽपि सर्पिषा|
सप्ताहं वा पुराणस्य यावच्छुद्धेस्तु वर्चसः||२७||
शुद्धकोष्ठं तु तं ज्ञात्वा रसायनमुपाचरेत्|
वयःप्रकृतिसात्म्यज्ञो यौगिकं यस्य यद्भवेत्||२८||
हरीतकीं पञ्चरसामुष्णामलवणां शिवाम्|
दोषानुलोमनीं लघ्वींविद्याद्दीपनपाचनीम्||२९||
आयुष्यां पौष्टिकीं धन्यां वयसः स्थापनीं पराम्|
सर्वरोगप्रशमनींबुद्धीन्द्रियबलप्रदाम्||३०||
कुष्ठं गुल्ममुदावर्तं शोषं पाण्ड्वामयंमदम्|
अर्शांसि ग्रहणीदोषं पुराणं विषमज्वरम्||३१||
हृद्रोगं सशिरोरोगमतीसारमरोचकम्|
कासं प्रमेहमानाहं प्लीहानमुदरं नवम्||३२||
कफप्रसेकं वैस्वर्यं वैवर्ण्यं कामलां क्रिमीन्|
श्वयथुं तमकं छर्दिं क्लैब्यमङ्गावसादनम्||३३||
स्रोतोविबन्धान् विविधान् प्रलेपं हृदयोरसोः|
स्मृतिबुद्धिप्रमोहं च जयेच्छीघ्रं हरीतकी||३४||
(अजीर्णिनो रूक्षभुजः स्त्रीमद्यविषकर्शिताः|
सेवेरन्नाभयामेते क्षुत्तृष्णोष्णार्दिताश्चये)||३५||
तान् गुणांस्तानि कर्माणि विद्यादामलकीष्वपि|
यान्युक्तानि हरीतक्या वीर्यस्य तु विपर्ययः||३६||
अतश्चामृतकल्पानि विद्यात् कर्मभिरीदृशैः|
हरीतकीनां शस्यानि भिषगामलकस्य च||३७||
ओषधीनां परा भूमिर्हिमवाञ् शैलसत्तमः|
तस्मात्फलानि तज्जानि ग्राहयेत्कालजानि तु||३८||
आपूर्णरसवीर्याणि काले काले यथाविधि|
आदित्यपवनच्छायासलिलप्रीणितानि च||३९||
यान्यजग्धान्यपूतीनि निर्व्रणान्यगदानि च|
तेषां प्रयोगं वक्ष्यामि फलानां कर्म चोत्तमम्||४०||
पञ्चानां पञ्चमूलानां भागान् दशपलोन्मितान्|
हरीतकीसहस्रं च त्रिगुणामलकं नवम्||४१||
विदारिगन्धां बृहतीं पृश्निपर्णीं निदिग्धिकाम्|
विद्याद्विदारिगन्धाद्यं श्वदंष्ट्रापञ्चमं गणम्||४२||
बिल्वाग्निमन्थश्योनाकं काश्मर्यमथ पाटलाम्|
पुनर्नवां शूर्पपर्ण्यौ बलामेरण्डमेव च||४३||
जीवकर्षभकौ मेदां जीवन्तीं सशतावरीम्|
शरेक्षुदर्भकाशानां शालीनां मूलमेव च||४४||
इत्येषां पञ्चमूलानां पञ्चानामुपकल्पयेत्|
भागान् यथोक्तांस्तत्सर्वं साध्यं दशगुणेऽम्भसि||४५||
दशभागावशेषं तु पूतं तं ग्राहयेद्रसम्|
हरीतकीश्च ताः सर्वाः सर्वाण्यामलकानि च||४६||
तानि सर्वाण्यनस्थीनि फलान्यापोथ्य कूर्चनैः|
विनीय तस्मिन्निर्यूहे चूर्णानीमानिदापयेत्||४७||
मण्डूकपर्ण्याः पिप्पल्याः शङ्खपुष्प्याः प्लवस्यच|
मुस्तानां सविडङ्गानां चन्दनागुरुणोस्तथा||४८||
मधुकस्य हरिद्राया वचायाः कनकस्य च|
भागांश्चतुष्पलान् कृत्वा सूक्ष्मैलायास्त्वचस्तथा||४९||
सितोपलासहस्रं च चूर्णितंतुलयाऽधिकम्|
तैलस्य द्व्याढकं तत्र दद्यात्त्रीणि च सर्पिषः||५०||
साध्यमौदुम्बरे पात्रे तत् सर्वं मृदुनाऽग्निना|
ज्ञात्वालेह्यमदग्धं च शीतं क्षौद्रेण संसृजेत्||५१||
क्षौद्रप्रमाणं स्नेहार्धं तत् सर्वं घृतभाजने|
तिष्ठेत्सम्मूर्च्छितं तस्य मात्रां काले प्रयोजयेत्||५२||
या नोपरुन्ध्यादाहारमेकं मात्रा जरांप्रति|
षष्टिकः पयसा चात्र जीर्णे भोजनमिष्यते||५३||
वैखानसा वालखिल्यास्तथा चान्ये तपोधनाः|
रसायनमिदं प्राश्यबभूवुरमितायुषः||५४||
मुक्त्वा जीर्णं वपुश्चाग्र्यमवापुस्तरुणं वयः|
वीततन्द्राक्लमश्वासा निरातङ्काः समाहिताः||५५||
मेधास्मृतिबलोपेताश्चिररात्रं तपोधनाः|
ब्राह्मं तपो ब्रह्मचर्यं चेरुश्चात्यन्तनिष्ठया||५६||
रसायनमिदं ब्राह्ममायुष्कामः प्रयोजयेत्|
दीर्घमायुर्वयश्चाग्र्यं कामांश्चेष्टान् समश्नुते||५७||
(इति ब्राह्मरसायनम्)|
यथोक्तगुणानामामलकानां सहस्रं पिष्टस्वेदनविधिना पयस ऊष्मणा सुस्विन्नमनातपशुष्कमनस्थि चूर्णयेत्| तदामलकसहस्रस्वरसपरिपीतं स्थिरापुनर्नवाजीवन्तीनागबलाब्रह्मसुवर्चलामण्डूकपर्णीशतावरीशङ्खपुष्पीपिप्पलीवचाविडङ्गस्वयङ्गुप्तामृताचन्दनागुरुमधुकमधूकपुष्पोत्पलपद्ममालतीयुवतीयूथिकाचूर्णाष्टभागसंयुक्तं पुनर्नागबलासहस्रपलस्वरसपरिपीतमनातपशुष्कं द्विगुणितसर्पिषा क्षौद्रसर्पिषा वा क्षुद्रगुडाकृतिं कृत्वा शुचौ दृढे घृतभाविते कुम्भे भस्मराशेरधः स्थापयेदन्तर्भूमेः पक्षं कृतरक्षाविधानमथर्ववेदविदा, पक्षात्यये चोद्धृत्य कनकरजतताम्रप्रवालकालायसचूर्णाष्टभागसंयुक्तमर्धकर्षवृद्ध्या यथोक्तेन विधिना प्रातः प्रातः प्रयुञ्जानोऽग्निबलमभिसमीक्ष्य, जीर्णे च षष्टिकं पयसा ससर्पिष्कमुपसेवमानो यथोक्तान् गुणान् समश्नुत इति||५८||
भवन्ति चात्र-
इदं रसायनं ब्राह्मं महर्षिगणसेवितम्|
भवत्यरोगो दीर्घायुः प्रयुञ्जानो महाबलः||५९||
कान्तः प्रजानांसिद्धार्थश्चन्द्रादित्यसमद्युतिः|
श्रुतं धारयते सत्त्वमार्षं चास्य प्रवर्तते||६०||
धरणीधरसारश्च वायुना समविक्रमः|
स भवत्यविषं चास्य गात्रे सम्पद्यते विषम्||६१||
(इति द्वितीयं ब्राह्मरसायनम्)|
बिल्वोऽग्निमन्थः श्योनाकः काश्मर्यः पाटलिर्बला|
पर्ण्यश्चतस्रः पिप्पल्यः श्वदंष्ट्रा बृहतीद्वयम्||६२||
शृङ्गी तामलकी द्राक्षा जीवन्ती पुष्करागुरु|
अभया चामृता ऋद्धिर्जीवकर्षभकौ शटी||६३||
मुस्तं पुनर्नवा मेदा सैला चन्दनमुत्पलम्|
विदारी वृषमूलानि काकोली काकनासिका||६४||
एषां पलोन्मितान् भागाञ्छतान्यामलकस्य च|
पञ्च दद्यात्तदैकध्यं जलद्रोणे विपाचयेत्||६५||
ज्ञात्वा गतरसान्येतान्यौषधान्यथ तं रसम्|
तच्चामलकमुद्धृत्य निष्कुलं तैलसर्पिषोः||६६||
पलद्वादशके भृष्ट्वा दत्त्वा चार्धतुलां भिषक्|
मत्स्यण्डिकायाः पूताया लेहवत्साधु साधयेत्||६७||
षट्पलं मधुनश्चात्र सिद्धशीते प्रदापयेत्|
चतुष्पलं तुगाक्षीर्याः पिप्पलीद्विपलं तथा||६८||
पलमेकं निदध्याच्च त्वगेलापत्रकेशरात्|
इत्ययं च्यवनप्राशः परमुक्तो रसायनः||६९||
कासश्वासहरश्चैव विशेषेणोपदिश्यते|
क्षीणक्षतानां वृद्धानां बालानांचाङ्गवर्धनः||७०||
स्वरक्षयमुरोरोगं हृद्रोगं वातशोणितम्|
पिपासां मूत्रशुक्रस्थान् दोषांश्चाप्यपकर्षति||७१||
अस्य मात्रांप्रयुञ्जीत योपरुन्ध्यान्न भोजनम्|
अस्य प्रयोगाच्च्यवनःसुवृद्धोऽभूत्पुनर्युवा||७२||
मेधां स्मृतिं कान्तिमनामयत्वमायुःप्रकर्षं बलमिन्द्रियाणाम्|
स्त्रीषु प्रहर्षं परमग्निवृद्धिं वर्णप्रसादंपवनानुलोम्यम्||७३||
रसायनस्यास्य नरः प्रयोगाल्लभेत जीर्णोऽपि कुटीप्रवेशात्|
जराकृतं रूपमपास्य सर्वं बिभर्ति रूपं नवयौवनस्य||७४||
(इति च्यवनप्राशः)|
अथामलकहरीतकीनामामलकबिभीतकानांहरीतकीबिभीतकानामामलकहरीतकीबिभीतकानां वा पलाशत्वगवनद्धानांमृदाऽवलिप्तानांकुकूलस्विन्नानामकुलकानां पलसहस्रमुलूखले सम्पोथ्य दधिघृतमधुपललतैलशर्करासंयुक्तं भक्षयेदनन्नभुग्यथोक्तेन विधिना; तस्यान्ते यवाग्वादिभिः प्रत्यवस्थापनम् अभ्यङ्गोत्सादनं सर्पिषा यवचूर्णैश्च, अयं च रसायनप्रयोगप्रकर्षो द्विस्तावदग्निबलमभिसमीक्ष्यप्रतिभोजनं यूषेण पयसा वा षष्टिकः ससर्पिष्कः, अतः परं यथासुखविहारः कामभक्ष्यः स्यात्| अनेन प्रयोगेणर्षयः पुनर्युवत्वमवापुर्बभूवुश्चानेकवर्षशतजीविनो निर्विकाराः परं शरीरबुद्धीन्द्रियबलसमुदिताश्चेरुश्चात्यन्तनिष्ठया तपः||७५||
(इतिचतुर्थामलकरसायनम्)|
हरीतक्यामलकबिभीतकपञ्चपञ्चमूलनिर्यूहेपिप्पलीमधुकमधूककाकोलीक्षीरकाकोल्यात्मगुप्ताजीवकर्षभकक्षीरशुक्लाकल्कसम्प्रयुक्तेनविदारीस्वरसेनक्षीराष्टगुणसम्प्रयुक्तेन च सर्पिषः कुम्भं साधयित्वा प्रयुञ्जानोऽग्निबलसमांमात्रां जीर्णे च क्षीरसर्पिर्भ्यां शालिषष्टिकमुष्णोदकानुपानमश्नञ्जराव्याधिपापाभिचारव्यपगतभयःशरीरेन्द्रियबुद्धिबलमतुलमुपलभ्याप्रतिहतसर्वारम्भःपरमायुरनवाप्नुयात्|७६||
(इति पञ्चमो हरीतकीयोगः)|
हरीतक्यामलकबिभीतकहरिद्रास्थिराबलाविडङ्गामृतवल्लीविश्वभेषजमधुकपिप्पलीसोमवल्कसिद्धेन क्षीरसर्पिषा मधुशर्कराभ्यामपि च सन्नीयामलकस्वरसशतपरिपीतमामलकचूर्णमयश्चूर्णचतुर्भागसम्प्रयुक्तंपाणितलमात्रं प्रातः प्रातः प्राश्य यथोक्तेन विधिना सायं मुद्गयूषेण पयसा वा ससर्पिष्कंशालिषष्टिकान्नमश्नीयात्, त्रिवर्षप्रयोगादस्य वर्षशतमजरं वयस्तिष्ठति,श्रुतमवतिष्ठते, सर्वामयाः प्रशाम्यन्ति, विषमविषं भवति गात्रे, गात्रमश्मवत्स्थिरीभवति, अधृष्यो भूतानांभवति||७७||
भवन्तिचात्र-
यथाऽमराणाममृतं यथा भोगवतांसुधा|
तथाऽभवन्महर्षीणां रसायनविधिपुरा||७८||
न जरां न च दौर्बल्यं नातुर्यं निधनं न च|
जग्मुर्वर्षसहस्राणि रसायनपराः पुरा||७९||
न केवलं दीर्घमिहायुरश्नुते रसायनं योविधिवन्निषेवते|
गतिं स देवर्षिनिषेवितां शुभां प्रपद्यते ब्रह्म तथेति चाक्षयम्||८०||
तत्रश्लोकः-
अभयामलकीयेऽस्मिन् षड्योगाः परिकीर्तिताः|
रसायनानां सिद्धानामायुर्यैरनुवर्तते||८१||
अथातः प्राणकामीयं रसायनपादं व्याख्यास्यामः||१||
इति ह स्माह भगवानात्रेयः||२||
प्राणकामाःशुश्रूषध्वमिदमुच्यमानममृतमिवापरमदितिसुतहितकरमचिन्त्याद्भुतप्रभावमायुष्यमारोग्यकरं वयसः स्थापनं निद्रातन्द्राश्रमक्लमालस्यदौर्बल्यापहरमनिलकफपित्तसाम्यकरंस्थैर्यकरमबद्धमांसहरमन्तरग्निसन्धुक्षणं प्रभावर्णस्वरोत्तमकरं रसायनविधानम्| अनेन च्यवनादयो महर्षयः पुनर्युवत्वमापुर्नारीणां चेष्टतमा बभूवुः, स्थिरसमसुविभक्तमांसाः, सुसंहतस्थिरशरीराः, सुप्रसन्नबलवर्णेन्द्रियाः, सर्वत्राप्रतिहतपराक्रमाः, क्लेशसहाश्च| सर्वे शरीरदोषा भवन्ति ग्राम्याहारादम्ललवणकटुकक्षारशुष्कशाकमांसतिलपललपिष्टान्नभोजिनांविरूढनवशूकशमीधान्यविरुद्धासात्म्यरूक्षक्षाराभिष्यन्दिभोजिनांक्लिन्नगुरुपूतिपर्युषितभोजिनां विषमाध्यशनप्रायाणां दिवास्वप्नस्त्रीमद्यनित्यानांविषमातिमात्रव्यायामसङ्क्षोभितशरीराणांभयक्रोधशोकलोभमोहायासबहुलानाम्; अतोनिमित्तं हि शिथिलीभवन्ति मांसानि, विमुच्यन्ते सन्धयः, विदह्यते रक्तं, विष्यन्दते चानल्पं मेदः, नसन्धीयतेऽस्थिषुमज्जा, शुक्रं न प्रवर्तते, क्षयमुपैत्योजः; स एवम्भूतो ग्लायति, सीदति, निद्रातन्द्रालस्यसमन्वितो निरुत्साहः श्वसिति, असमर्थश्चेष्टानां शारीरमानसीनां, नष्टस्मृतिबुद्धिच्छायो रोगाणामधिष्ठानभूतो न सर्वमायुरवाप्नोति| तस्मादेतान् दोषानवेक्षमाणः सर्वान् यथोक्तानहितानपास्याहारविहारान् रसायनानि प्रयोक्तुमर्हतीत्युक्त्वा भगवान् पुनर्वसुरात्रेय उवाच-||३||
आमलकानां सुभूमिजानांकालजानामनुपहतगन्धवर्णरसानामापूर्णरसप्रमाणवीर्याणां स्वरसेन पुनर्नवाकल्कपादसम्प्रयुक्तेन सर्पिषः साधयेदाढकम्, अतः परं विदारीस्वरसेन जीवन्तीकल्कसम्प्रयुक्तेन, अतः परं चतुर्गुणेन पयसा बलातिबलाकषायेण शतावरीकल्कसंयुक्तेन; अनेन क्रमेणैकैकं शतपाकं सहस्रपाकं वा शर्कराक्षौद्रचतुर्भागसम्प्रयुक्तं सौवर्णे राजते मार्तिके वा शुचौ दृढे घृतभाविते कुम्भे स्थापयेत्; तद्यथोक्तेन विधिना यथाग्नि प्रातः प्रातः प्रयोजयेत्, जीर्णे च क्षीरसर्पिर्भ्यांशालिषष्टिकमश्नीयात्| अस्य प्रयोगाद्वर्षशतं वयोऽजरं तिष्ठति, श्रुतमवतिष्ठते, सर्वामयाः प्रशाम्यन्ति, अप्रतिहतगतिः स्त्रीषु, अपत्यवान् भवतीति||४||
भवतश्चात्र-
बृहच्छरीरं गिरिसारसारं स्थिरेन्द्रियं चातिबलेन्द्रियं च|
अधृष्यमन्यैरतिकान्तरूपं प्रशस्तिपूजासुखचित्तभाक् च||५||
बलं महद्वर्णविशुद्धिरग्र्या स्वरो घनौघस्तनितानुकारी|
भवत्यपत्यं विपुलं स्थिरं च समश्नतो योगमिमं नरस्य||६||
(इत्यामलकघृतम्)|
आमलकसहस्रं पिप्पलीसहस्रसम्प्रयुक्तं पलाशतरुणक्षारोदकोत्तरं तिष्ठेत्, तदनुगतक्षारोदकमनातपशुष्कमनस्थि चूर्णीकृतं चतुर्गुणाभ्यां मधुसर्पिर्भ्यां सन्नीय शर्कराचूर्णचतुर्भागसम्प्रयुक्तं घृतभाजनस्थं षण्मासान् स्थापयेदन्तर्भूमेः| तस्योत्तरकालमग्निबलसमां मात्रां खादेत्, पौर्वाह्णिकः प्रयोगो नापराह्णिकः, सात्म्यापेक्षश्चाहारविधिः| अस्य प्रयोगाद्वर्षशतमजरं वयस्तिष्ठतीति समानं पूर्वेण||७||
(इत्यामलकावलेहः)|
आमलकचूर्णाढकमेकविंशतिरात्रमामलकस्वरसपरिपीतं मधुघृताढकाभ्यां द्वाभ्यामेकीकृतमष्टभागपिप्पलीकं शर्कराचूर्णचतुर्भागसम्प्रयुक्तं घृतभाजनस्थं प्रावृषि भस्मराशौ निदध्यात्; तद्वर्षान्ते सात्म्यपथ्याशी प्रयोजयेत्; अस्य प्रयोगाद्वर्षशतमजरमायुस्तिष्ठतीति समानं पूर्वेण||८||
(इत्यामलकचूर्णम्)|
विडङ्गतण्डुलचूर्णानामाढकमाढकं पिप्पलीतण्डुलानामध्यर्धाढकं सितोपलायाः सर्पिस्तैलमध्वाढकैः षड्भिरेकीकृतं घृतभाजनस्थं प्रावृषि भस्मराशाविति सर्वं समानं पूर्वेण यावदाशीः||९||
(इति विडङ्गावलेहः)|
यथोक्तगुणानामामलकानां सहस्रमार्द्रपलाशद्रोण्यां सपिधानायां बाष्पमनुद्वमन्त्यामारण्यगोमयाग्निभिरुपस्वेदयेत्, तानि सुस्विन्नशीतान्युद्धृतकुलकान्यापोथ्याढकेन पिप्पलीचूर्णानामाढकेन च विडङ्गतण्डुलचूर्णानामध्यर्धेन चाढकेन शर्कराया द्वाभ्यां द्वाभ्यामाढकाभ्यां तैलस्य मधुनः सर्पिषश्च संयोज्य शुचौ दृढे घृतभाविते कुम्भे स्थापयेदेकविंशतिरात्रम्, अत ऊर्ध्वं प्रयोगः; अस्य प्रयोगाद्वर्षशतमजरमायुस्तिष्ठतीति समानं पूर्वेण||१०|||
(इत्यामलकावलेहोऽपरः)|
धन्वनि कुशास्तीर्णे स्निग्धकृष्णमधुरमृत्तिके सुवर्णवर्णमृत्तिके वा व्यपगतविषश्वापदपवनसलिलाग्निदोषे कर्षणवल्मीकश्मशानचैत्योषरावसथवर्जिते देशे यथर्तुसुखपवनसलिलादित्यसेविते जातान्यनुपहतान्यनध्यारूढान्यबालान्यजीर्णान्यधिगतवीर्याणि शीर्णपुराणपर्णान्यसञ्जातान्यपर्णानि तपसि तपस्ये वा मासे शुचिः प्रयतः कृतदेवार्चनः स्वस्ति वाचयित्वा द्विजातीन् चले सुमुहूर्ते नागबलामूलान्युद्धरेत्, तेषां सुप्रक्षालितानां त्वक्पिण्डमाम्रमात्रमक्षमात्रं वा श्लक्ष्णपिष्टमालोड्य पयसा प्रातः प्रयोजयेत्, चूर्णीकृतानि वा पिबेत् पयसा, मधुसर्पिर्भ्यां वा संयोज्यभक्षयेत्, जीर्णे च क्षीरसर्पिर्भ्यां शालिषष्टिकमश्नीयात्| संवत्सरप्रयोगादस्य वर्षशतमजरं वयस्तिष्ठतीति समानं पूर्वेण||११||
(इति नागबलारसायनम्)|
बलातिबलाचन्दनागुरुधवतिनिशखदिरशिंशपासनस्वरसाः पुनर्नवान्ताश्चौषधयो दश नागबलया व्याख्याताः| स्वरसानामलाभे त्वयं स्वरसविधिः- चूर्णानामाढकमाढकमुदकस्याहोरात्रस्थितं मृदितपूतं स्वरसवत् प्रयोज्यम्||१२||
भल्लातकान्यनुपहतान्यनामयान्यापूर्णरसप्रमाणवीर्याणि पक्वजाम्बवप्रकाशानि शुचौ शुक्रे वा मासेसङ्गृह्य यवपल्ले माषपल्ले वानिधापयेत्, तानि चतुर्मासस्थितानि सहसि सहस्ये वा मासे प्रयोक्तुमारभेतशीतस्निग्धमधुरोपस्कृतशरीरः| पूर्वं दशभल्लातकान्यापोथ्याष्टगुणेनाम्भसा साधुसाधयेत्, तेषां रसमष्टभागावशेषं पूतं सपयस्कं पिबेत्सर्पिषाऽन्तर्मुखमभ्यज्य| तान्येकैकभल्लातकोत्कर्षापकर्षेण दशभल्लातकान्यात्रिंशतः प्रयोज्यानि, नातः परमुत्कर्षः| प्रयोगविधानेन सहस्रपर एवभल्लातकप्रयोगः| जीर्णे च ससर्पिषा पयसाशालिषष्टिकाशनमुपचारः, प्रयोगान्ते च द्विस्तावत् पयसैवोपचारः| तत्प्रयोगाद्वर्षशतमजरं वयस्तिष्ठतीति समानं पूर्वेण||१३||
(इति भल्लातकक्षीरम्)|
भल्लातकानां जर्जरीकृतानां पिष्टस्वेदनं पूरयित्वा भूमावाकण्ठं निखातस्य स्नेहभावितस्य दृढस्योपरि कुम्भस्यारोप्योडुपेनापिधाय कृष्णमृत्तिकावलिप्तंगोमयाग्निभिरुपस्वेदयेत्; तेषां यः स्वरसः कुम्भं प्रपद्येत, तमष्टभागमधुसम्प्रयुक्तं द्विगुणघृतमद्यात्; तत्प्रयोगाद्वर्षशतमजरं वयस्तिष्ठतीति समानं पूर्वेण||१४||
(इतिभल्लातकक्षौद्रम्)|
भल्लातकतैलपात्रं सपयस्कं मधुकेन कल्केनाक्षमात्रेण शतपाकं कुर्यादिति समानं पूर्वेण||१५||
(इति भल्लातकतैलम्)|
भल्लातकसर्पिः भल्लातकक्षीरं, भल्लातकक्षौद्रं, गुडभल्लातकं, भल्लातकयूषः, भल्लातकतैलं, भल्लातकपललं, भल्लातकसक्तवः, भल्लातकलवणं,भल्लातकतर्पणम्, इति भल्लातकविधानमुक्तं भवति||१६||
भवन्तिचात्र-
भल्लातकानि तीक्ष्णानि पाकीन्यग्निसमानिच|
भवन्त्यमृतकल्पानि प्रयुक्तानि यथाविधि||१७||
एते दशविधास्त्वेषां प्रयोगाःपरिकीर्तिताः|
रोगप्रकृतिसात्म्यज्ञस्तान् प्रयोगान् प्रकल्पयेत्||१८||
कफजो न स रोगोऽस्ति न विबन्धोऽस्ति कश्चन|
यं न भल्लातकं हन्याच्छीघ्रं मेधाग्निवर्धनम्||१९||
(इति भल्लातकविधिः)|
प्राणकामाः पुरा जीर्णाश्च्यवनाद्या महर्षयः|
रसायनैः शिवैरेतैर्बभूवुरमितायुषः||२०||
ब्राह्मं तपो ब्रह्मचर्यमध्यात्मध्यानमेव च|
दीर्घायुषो यथाकामं सम्भृत्य त्रिदिवं गताः||२१||
तस्मादायुःप्रकर्षार्थं प्राणकामैःसुखार्थिभिः|
रसायनविधिः सेव्यो विधिवत्सुसमाहितैः||२२||
तत्र श्लोकः-
रसायनानां संयोगाः सिद्धाभूतहितैषिणा|
निर्दिष्टाः प्राणकामीये सप्तत्रिंशन्महर्षिणा ||२३||
इत्यग्निवेशकृते तन्त्रे चरकप्रतिसंस्कृते चिकित्सास्थाने रसायनाध्याये प्राणकामीयो नाम रसायनपादो द्वितीयः||२||
अथातः करप्रचितीयं रसायनपादंव्याख्यास्यामः||१||
इति ह स्माह भगवानात्रेयः||२||
करप्रचितानां यथोक्तगुणानामामलकानामुद्धृतास्थ्नां शुष्कचूर्णितानां पुनर्माघे फाल्गुने वा मासे त्रिःसप्तकृत्वः स्वरसपरिपीतानां पुनः शुष्कचूर्णीकृतानामाढकमेकंग्राहयेत्, अथ जीवनीयानां बृंहणीयानां स्तन्यजननानां शुक्रजननानां वयःस्थापनानां षड्विरेचनशताश्रितीयोक्तानामौषधगणानांचन्दनागुरुधवतिनिशखदिरशिंशपासनसाराणांचाणुशःत्तानामभयाबिभीतकपिप्पलीवचाचव्यचित्रकविडङ्गानां च समस्तानामाढकमेकं दशगुणेनाम्भसा साधयेत्, तस्मिन्नाढकावशेषे रसे सुपूते तान्यामलकचूर्णानि दत्त्वा गोमयाग्निभिर्वंशविदलशरतेजनाग्निभिर्वा साधयेद्यावदपनयाद्रसस्य, तमनुपदग्धमुपहृत्यायसीषु पात्रीष्वास्तीर्य शोषयेत्, सुशुष्कं तत् कृष्णाजिनस्योपरि दृषदि श्लक्ष्णपिष्टमयःस्थाल्यां निधापयेत्सम्यक्, तच्चूर्णमयश्चूर्णाष्टभागसम्प्रयुक्तं मधुसर्पिर्भ्यामग्निबलमभिसमीक्ष्य प्रयोजयेदिति||३||
भवन्तिचात्र-
एतद्रसायनं पूर्वं वसिष्ठःकश्यपोऽङ्गिराः|
जमदग्निर्भरद्वाजो भृगुरन्ये च तद्विधाः||४||
प्रयुज्य प्रयता मुक्ताः श्रमव्याधिजराभयात्|
यावदैच्छंस्तपस्तेपुस्तत्प्रभावान्महाबलाः||५||
इदं रसायनं चक्रे ब्रह्मा वार्षसहस्रिकम्|
जराव्याधिप्रशमनं बुद्धीन्द्रियबलप्रदम्||६||
(इत्यामलकायसं ब्राह्मरसायनम्)|

तपसा ब्रह्मचर्येण ध्यानेन प्रशमेन च|
रसायनविधानेन कालयुक्तेन चायुषा||७||
स्थिता महर्षयः पूर्वं, नहिकिञ्चिद्रसायनम्|
ग्राम्यानामन्यकार्याणां सिध्यत्यप्रयतात्मनाम्||८||


संवत्सरं पयोवृत्तिर्गवां मध्ये वसेत् सदा|
सावित्रीं मनसा ध्यायन् ब्रह्मचारी यतेन्द्रियः||९||
संवत्सरान्ते पौषीं वा माघीं वा फाल्गुनीं तिथिम्|
त्र्यहोपवासी शुक्लस्य प्रविश्यामलकीवनम्||१०||
बृहत्फलाढ्यमारुह्य द्रुमं शाखागतं फलम्|
गृहीत्वा पाणिना तिष्ठेज्जपन् ब्रह्मामृतागमात्||११||
तदा ह्यवश्यममृतं वसत्यामलके क्षणम्|
शर्करामधुकल्पानि स्नेहवन्ति मृदूनि च||१२||
भवन्त्यमृतसंयोगात्तानि यावन्ति भक्षयेत्|
जीवेद्वर्षसहस्राणि तावन्त्यागतयौवनः||१३||
सौहित्यमेषां गत्वा तु भवत्यमरसन्निभः|
स्वयं चास्योपतिष्ठन्ते श्रीर्वेदा वाक् च रूपिणी||१४||
(इति केवलामलकरसायनम्)|
त्रिफलाया रसे मूत्रे गवां क्षारे च लवणे|
क्रमेणचेङ्गुदीक्षारे किंशुकक्षार एव च||१५||
तीक्ष्णायसस्य पत्राणि वह्निवर्णानि साधयेत् |
चतुरङ्गुलदीर्घाणि तिलोत्सेधतनूनि च||१६||
ज्ञात्वा तान्यञ्जनाभानि सूक्ष्मचूर्णानि कारयेत्|
तानि चूर्णानि मधुना रसेनामलकस्य च||१७||
युक्तानि लेहवत् कुम्भे स्थितानि घृतभाविते|
संवत्सरं निधेयानि यवपल्ले तथैवच||१८||
दद्यादालोडनं मासे सर्वत्रालोडयन् बुधः|
संवत्सरात्यये तस्य प्रयोगो मधुसर्पिषा||१९||
प्रातः प्रातर्बलापेक्षी सात्म्यं जीर्णे च भोजनम्|
एष एव च लौहानां प्रयोगः सम्प्रकीर्तितः||२०||
नाभिघातैर्न चातङ्कैर्जरयान च मृत्युना|
स धृष्यः स्याद्गजप्राणः सदा चातिबलेन्द्रियः||२१||
धीमान् यशस्वी वाक्सिद्धः श्रुतधारी महाधनः|
भवेत् समां प्रयुञ्जानो नरो लौहरसायनम्||२२||
अनेनैव विधानेन हेम्नश्च रजतस्यच|
आयुःप्रकर्षकृत्सिद्धः प्रयोगः सर्वरोगनुत्||२३||
(इति लौहादिरसायनम्)|
ऐन्द्री मत्स्याख्यको ब्राह्मी वचा ब्रह्मसुवर्चला|
पिप्पल्यो लवणं हेम शङ्खपुष्पी विषंघृतम्||२४||
एषां त्रियवकान् भागान् हेमसर्पिर्विषैर्विना|
द्वौ यवौ तत्र हेम्नस्तु तिलं दद्याद्विषस्यच||२५||
सर्पिषश्च पलं दद्यात्तदैकध्यं प्रयोजयेत्|
घृतप्रभूतं सक्षौद्रं जीर्णे चान्नंप्रशस्यते||२६||
जराव्याधिप्रशमनं स्मृतिमेधाकरं परम्|
आयुष्यं पौष्टिकं धन्यं स्वरवर्णप्रसादनम्||२७||
परमोजस्करं चैतत् सिद्धमैन्द्रं रसायनम्|
नैनत् प्रसहते कृत्या नालक्ष्मीर्न विषं न रुक्||२८||
श्वित्रं सकुष्ठं जठराणि गुल्माः प्लीहा पुराणो विषमज्वरश्च|
मेधास्मृतिज्ञानहराश्च रोगाः शाम्यन्त्यनेनातिबलाश्च वाताः||२९||
(इत्यैन्द्रं रसायनम्)|
मण्डूकपर्ण्याः स्वरसः प्रयोज्यः क्षीरेण यष्टीमधुकस्य चूर्णम्|
रसो गुडूच्यास्तु समूलपुष्प्याः कल्कः प्रयोज्यः खलु शङ्खपुष्प्याः||३०||
आयुःप्रदान्यामयनाशनानि बलाग्निवर्णस्वरवर्धनानि|
मेध्यानि चैतानि रसायनानि मेध्या विशेषेण चशङ्खपुष्पी||३१||
(इतिमेध्यरसायनानि)|
पञ्चाष्टौ सप्त दश वा पिप्पलीर्मधुसर्पिषा|
रसायनगुणान्वेषी समामेकां प्रयोजयेत्||३२||
तिस्रस्तिस्रस्तु पूर्वाह्णे भुक्त्वाऽग्रे भोजनस्य च|
पिप्पल्यः किंशुकक्षारभाविता घृतभर्जिताः||३३||
प्रयोज्या मधुसम्मिश्रा रसायनगुणैषिणा|
जेतुं कासं क्षयं शोषं श्वासं हिक्कां गलामयान्||३४||
अर्शांसि ग्रहणीदोषं पाण्डुतां विषमज्वरम्|
वैस्वर्यं पीनसं शोफं गुल्मं वातबलासकम्||३५||
(इति पिप्पलीरसायनम्)|
क्रमवृद्ध्या दशाहानि दशपैप्पलिकं दिनम्|
वर्धयेत् पयसा सार्धं तथैवापनयेत्पुनः||३६||
जीर्णे जीर्णे च भुञ्जीत षष्टिकं क्षीरसर्पिषा|
पिप्पलीनां सहस्रस्य प्रयोगोऽयंरसायनम्||३७||
पिष्टास्ता बलिभिः सेव्याः, शृता मध्यबलैर्नरैः|
चूर्णीकृता ह्रस्वबलैर्योज्या दोषामयान् प्रति||३८||
दशपैप्पलिकः श्रेष्ठो मध्यमः षट्प्रकीर्तितः|
प्रयोगो यस्त्रिपर्यन्तः स कनीयान् सचाबलैः||३९||
बृहणं स्वर्यमायुष्यं प्लीहोदरविनाशनम्|
वयसः स्थापनं मेध्यं पिप्पलीनां रसायनम्||४०||
(इति पिप्पलीवर्धमानं रसायनम्)|
जरणान्तेऽभयामेकां प्राग्भुक्ताद् द्वे बिभीतके|
भुक्त्वा तु मधुसर्पिर्भ्यां चत्वार्यामलकानि च||४१||
प्रयोजयन् समामेकां त्रिफलाया रसायनम्|
जीवेद्वर्षशतं पूर्णमजरोऽव्याधिरेव च||४२||
(इति त्रिफलारसायनम्)|

त्रैफलेनायसीं पात्रीं कल्केनालेपयेन्नवाम्|
तमहोरात्रिकं लेपं पिबेत्क्षौद्रोदकाप्लुतम्||४३||
प्रभूतस्नेहमशनं जीर्णे तत्र प्रशस्यते|
अजरोऽरुक् समाभ्यासाज्जीवेच्चैव समाः शतम्||४४||
(इति त्रिफलारसायनमपरम्)|
मधुकेन तुगाक्षीर्या पिप्पल्या क्षौद्रसर्पिषा|
त्रिफला सितया चापि युक्ता सिद्धं रसायनम्||४५||
(इति त्रिफलारसायनमपरम्)|
सर्वलौहैः सुवर्णेन वचयामधुसर्पिषा|
विडङ्गपिप्पलीभ्यां च त्रिफला लवणेन च||४६||
संवत्सरप्रयोगेण मेधास्मृतिबलप्रदा|
भवत्यायुःप्रदा धन्याजरारोगनिबर्हणी||४७||
(इति त्रिफलारसायनमपरम्)|
अनम्लं च कषायं च कटु पाके शिलाजतु|
नात्युष्णशीतं धातुभ्यश्चतुर्भ्यस्तस्यसम्भवः||४८||
हेम्नश्च रजतात्ताम्राद्वरात् कृष्णायसादपि|
रसायनं तद्विधिभिस्तद्वृष्यं तच्च रोगनुत्||४९||
वातपित्तकफघ्नैश्च निर्यूहैस्तत् सुभावितम्|
वीर्योत्कर्षं परं याति सर्वैरेकैकशोऽपि वा||५०||
प्रक्षिप्तोद्धृतमप्येनत् पुनस्तत् प्रक्षिपेद्रसे|
कोष्णे सप्ताहमेतेन विधिना तस्य भावना||५१||
पूर्वोक्तेन विधानेन लोहैश्चूर्णीकृतैः सह|
तत् पीतं पयसा दद्याद्दीर्घमायु सुखान्वितम्||५२||
जराव्याधिप्रशमनं देहदार्ढ्यकरं परम्|
मेधास्मृतिकरं धन्यं क्षीराशी तत् प्रयोजयेत्||५३||
प्रयोगः सप्तसप्ताहास्त्रयश्चैकश्च सप्तकः|
निर्दिष्टस्त्रिविधस्तस्य परो मध्योऽवरस्तथा||५४||
पलमर्धपलं कर्षो मात्रा तस्य त्रिधा मता |

जातेर्विशेषं सविधिं तस्य वक्ष्याम्यतः परम्||५५||
हेमाद्याः सूर्यसन्तप्ताः स्रवन्ति गिरिधातवः|
जत्वाभं मृदुमृत्स्नाच्छं यन्मलं तच्छिलाजतु||५६||
मधुरश्च सतिक्तश्च जपापुष्पनिभश्च यः|
कटुर्विपाके शीतश्च स सुवर्णस्य निस्रवः ||५७||
रूप्यस्य कटुकः श्वेतः शीतः स्वादु विपच्यते|
ताम्रस्य बर्हिकण्ठाभस्तिक्तोष्णः पच्यते कटु ||५८||
यस्तु गुग्गुलुकाभासस्तिक्तको लवणान्वितः|
कटुर्विपाके शीतश्च सर्वश्रेष्ठः स चायसः ||५९||
गोमूत्रगन्धयः सर्वे सर्वकर्मसु यौगिकाः|
रसायनप्रयोगेषु पश्चिमस्तु विशिष्यते ||६०||
यथाक्रमं वातपित्ते श्लेष्मपित्ते कफे त्रिषु|
विशेषतः प्रशस्यन्ते मला हेमादिधातुजाः ||६१||
शिलाजतुप्रयोगेषु विदाहीनि गुरूणि च|
वर्जयेत् सर्वकालं तु कुलत्थान् परिवर्जयेत्||६२||
ते ह्यत्यन्तविरुद्धत्वादश्मनो भेदनाः परम्|
लोके दृष्टास्ततस्तेषां प्रयोगःप्रतिषिध्यते||६३||
पयांसि तक्राणि रसाः सयूषास्तोयं समूत्रा विविधाः कषायाः|
आलोडनार्थं गिरिजस्य शस्तास्ते ते प्रयोज्याः प्रसमीक्ष्यकार्यम्||६४||
न सोऽस्ति रोगो भुवि साध्यरूपः शिलाह्वयं यं न जयेत् प्रसह्य|
तत् कालयोगैर्विधिभिः प्रयुक्तं स्वस्थस्य चोर्जां विपुलां ददाति||६५||
(इति शिलाजतुरसायनम्)|

तत्रश्लोकः-
करप्रचितिके पादे दश षट् च महर्षिणा|
रसायनानां सिद्धानां संयोगाः समुदाहृताः||६६||
अथात आयुर्वेदसमुत्थानीयं रसायनपादं व्याख्यास्यामः||१||
इति ह स्माह भगवानात्रेयः||२||
ऋषयः खलु कदाचिच्छालीना यायावराश्च ग्राम्यौषध्याहाराः सन्तः साम्पन्निका मन्दचेष्टा नातिकल्याश्च प्रायेण बभूवुः|
ते सर्वासामितिकर्तव्यतानामसमर्थाः सन्तो ग्राम्यवासकृतमात्मदोषं मत्वा पूर्वनिवासमपगतग्राम्यदोषं शिवं पुण्यमुदारं मेध्यमगम्यमसुकृतिभिर्गङ्गाप्रभवममरगन्धर्वकिन्नरानुचरितमनेकरत्ननिचयमचिन्त्याद्भुतप्रभावं ब्रह्मर्षिशिद्धचारणानुचरितं दिव्यतीर्थौषधिप्रभवमतिशरण्यं हिमवन्तममराधिपतिगुप्तं जग्मुर्भृग्वङ्गिरोऽत्रिवसिष्ठकश्यपागस्त्यपुलस्त्यवामदेवासितगौतमप्रभृतयो महर्षयः||३||
तानिन्द्रःसहस्रदृगमरगुरुरब्रवीत्- स्वागतं ब्रह्मविदांज्ञानतपोधनानां ब्रह्मर्षीणाम्| अस्ति ननु वो ग्लानिरप्रभावत्वं वैस्वर्यं वैवर्ण्यं च ग्राम्यवासकृतमसुखमसुखानुबन्धं च; ग्राम्यो हि वासो मूलमशस्तानां, तत् कृतः पुण्यकृद्भिरनुग्रहः प्रजानां, स्वशरीरमवेक्षितुं कालःकालश्चायमायुर्वेदोपदेशस्य ब्रह्मर्षीणाम्; आत्मनः प्रजानां चानुग्रहार्थमायुर्वेदमश्विनौ मह्यं प्रायच्छतां, प्रजापतिरश्विभ्यां, प्रजापतये ब्रह्मा, प्रजानामल्पमायुर्जराव्याधिबहुलमसुखमसुखानुबन्धमल्पत्वादल्पतपोदमनियमदानाध्ययनसञ्चयंमत्वा पुण्यतममायुःप्रकर्षकरं जराव्याधिप्रशमनमूर्जस्करममृतं शिवं शरण्यमुदारं भवन्तो मत्तः श्रोतुमर्हताथोपधारयितुं प्रकाशयितुं च प्रजानुग्रहार्थमार्षं ब्रह्म च प्रति मैत्रीं कारुण्यमात्मनश्चानुत्तमं पुण्यमुदारं ब्राह्ममक्षयं कर्मेति||४||
तच्छ्रुत्वा विबुधपतिवचनमृषयः सर्व एवामरवरमृग्भिस्तुष्टुवुः, प्रहृष्टाश्च तद्वचनमभिननन्दुश्चेति||५||
अथेन्द्रस्तदायुर्वेदामृतमृषिभ्यः -सङ्क्रम्योवाच- एतत् सर्वमनुष्ठेयम्, अयं च शिवः कालो रसायनानां, दिव्याश्चौषधयो हिमवत्प्रभवाः [१] प्राप्तवीर्याः; तद्यथा- ऐन्द्री, ब्राह्मी, पयस्या, क्षीरपुष्पी, श्रावणी, महाश्रावणी, शतावरी, विदारी, जीवन्ती, पुनर्नवा, नागबला, स्थिरा, वचा, छत्रा, अतिच्छत्रा, मेदा, महामेदा, जीवनीयाश्चान्याः पयसा प्रयुक्ताः षण्मासात् परमायुर्वयश्च तरुणमनामयत्वं स्वरवर्णसम्पदमुपचयं मेधां स्मृतिमुत्तमबलमिष्टांश्चापरान् भावानावहन्ति सिद्धाः||६||
(इतीन्द्रोक्तं रसायनम्)|

ब्रह्मसुवर्चला नामौषधिर्या हिरण्यक्षीरा पुष्करसदृशपत्रा, आदित्यपर्णी नामौषधिर्या ‘सूर्यकान्ता’ इति विज्ञायते सुवर्णक्षीरा सूर्यमण्डलाकारपुष्पाच, नारीनामौषधिः‘अश्वबला’ इति विज्ञायते या बल्वजसदृशपत्रा काष्ठगोधा नामौषधिर्गोधाकारा, सर्पानामौषधिः सर्पाकारा, सोमो नामौषधिराजः पञ्चदशपर्वा स सोम इव हीयते वर्धते च, पद्मा नामौषधिः पद्माकारा पद्मरक्ता पद्मगन्धाच, अजा नामौषधिः ‘अजशृङ्गी’ इति विज्ञायते, नीला नामौषधिस्तु नीलक्षीरा नीलपुष्पा लताप्रतानबहुलेति; आसामोषधीनां यां यामेवोपलभेत तस्यास्तस्याः स्वरसस्य सौहित्यं गत्वा स्नेहभावितायामार्द्रपलाशद्रोण्यां सपिधानायां दिग्वासाः शयीत, तत्र प्रलीयते, षण्मासेन पुनः सम्भवति, तस्याजं पयः प्रत्यवस्थापनं; षण्मासेन देवतानुकारी भवति वयोवर्णस्वराकृतिबलप्रभाभिः, स्वयं चास्य सर्ववाचोगतानि प्रादुर्भवन्ति, दिव्यं चास्य चक्षुः श्रोत्रं च भवति, गतिर्योजनसहस्रं दशवर्षसहस्राण्यायुरनुपद्रवं चेति||७||
भवन्ति चात्र-
दिव्यानामोषधीनां यः प्रभावः स भवद्विधैः|
शक्यः सोढुमशक्यस्तु स्यात् सोढुमकृतात्मभिः||८||
ओषधीनां प्रभावेण तिष्ठतां स्वे च कर्मणि|
भवतां निखिलं श्रेयः सर्वमेवोपपत्स्यते||९||
वानप्रस्थैर्गृहस्थैश्च प्रयतैर्नियतात्मभिः|
शक्या ओषधयो ह्येताः सेवितुं विषयाभिजाः||१०||
यास्तु क्षेत्रगुणैस्तेषां मध्यमेन च कर्मणा|
मृदुवीर्यतरास्तासां विधिर्ज्ञेयः स एव तु||११||
पर्येष्टुं ताः प्रयोक्तुं वा येऽसमर्थाः सुखार्थिनः|
रसायनविधिस्तेषामयमन्यः प्रशस्यते||१२||
बल्यानां जीवनीयानां बृंहणीयाश्च या दश|
वयसः स्थापनानां च खदिरस्यासनस्य च||१३||
खर्जूराणां मधूकानां मुस्तानामुत्पलस्य च|
मृद्वीकानां विडङ्गानां वचायाश्चित्रकस्य च||१४||
शतावर्याः पयस्यायाः पिप्पल्या जोङ्गकस्य च|
ऋध्द्या नागबलायाश्च द्वारदाया धवस्य च||१५||
त्रिफलाकण्टकार्योश्च विदार्याश्चन्दनस्य च|
इक्षूणां शरमूलानां श्रीपर्ण्यास्तिनिशस्य च||१६||
रसाः पृथक् पृथग्ग्राह्याः पलाशक्षार एव च|
एषां पलोन्मितान् भागान् पयो गव्यं चतुर्गुणम्||१७||
द्वे पात्रे तिलतैलस्य द्वे च गव्यस्य सर्पिषः|
तत् साध्यं सर्वमेकत्र सुसिद्धं स्नेहमुद्धरेत्||१८||
तत्रामलकचूर्णानामाढकं शतभावितम् |
स्वरसेनैव दातव्यं क्षौद्रस्याभिनवस्य च||१९||
शर्कराचूर्णपात्रं च प्रस्थमेकं प्रदापयेत्|
तुगाक्षीर्याः सपिप्पल्याः स्थाप्यं सम्मूर्च्छितं च तत्||२०||
सुचौक्षे मार्तिके कुम्भे मासार्धं घृतभाविते|
मात्रामग्निसमां तस्य तत ऊर्ध्वं प्रयोजयेत्||२१||
हेमताम्रप्रवालानामयसः स्फटिकस्य च|
मुक्तावैदूर्यशङ्खानां चूर्णानां रजतस्य च||२२||
प्रक्षिप्य षोडशीं मात्रां विहायायासमैथुनम्|
जीर्णे जीर्णे च भुञ्जीत षष्टिकं क्षीरसर्पिषा||२३||
सर्वरोगप्रशमनं वृष्यमायुष्यमुत्तमम्|
सत्त्वस्मृतिशरीराग्निबुद्धीन्द्रियबलप्रदम्||२४||
परमूर्जस्करं चैव वर्णस्वरकरं तथा|
विषालक्ष्मीप्रशमनं सर्ववाचोगतप्रदम्||२५||
सिद्धार्थतां चाभिनवं वयश्च प्रजाप्रियत्वं च यशश्च लोके|
प्रयोज्यमिच्छद्भिरिदं यथावद्रसायनं ब्राह्ममुदारवीर्यम्||२६||
(इतीन्द्रोक्तरसायनमपरम्)|
समर्थानामरोगाणां धीमतां नियतात्मनाम्|
कुटीप्रवेशः क्षणिनां परिच्छदवतां हितः||२७||
अतोऽन्यथा तु ये तेषां सौर्यमारुतिको विधिः|
तयोः श्रेष्ठतरः पूर्वो विधिः सतुसुदुष्करः||२८||
रसायनविधिभ्रंशाज्जायेरन् व्याधयो यदि|
यथास्वमौषधं तेषां कार्यं मुक्त्वा रसायनम्||२९||
सत्यवादिनमक्रोधं निवृत्तं मद्यमैथुनात्|
अहिंसकमनायासं प्रशान्तं प्रियवादिनम्||३०||
जपशौचपरं धीरं दाननित्यं तपस्विनम्|
देवगोब्राह्मणाचार्यगुरुवृद्धार्चने रतम्||३१||
आनृशंस्यपरं नित्यं नित्यं करुणवेदिनम् |
समजागरणस्वप्नं नित्यं क्षीरघृताशिनम्||३२||
देशकालप्रमाणज्ञं युक्तिज्ञमनहङ्कृतम्|
शस्ताचारमसङ्कीर्णमध्यात्मप्रवणेन्द्रियम्||३३||
उपासितारं वृद्धानामास्तिकानां जितात्मनाम्|
धर्मशास्त्रपरं विद्यान्नरं नित्यरसायनम्||३४||
गुणैरेतैः समुदितैः प्रयुङ्क्ते यो रसायनम्|
रसायनगुणान् सर्वान् यथोक्तान् स समश्नुते||३५||
(इत्याचाररसायनम्)|
यथास्थूलमनिर्वाह्य दोषाञ्छारीरमानसान्|
रसायनगुणैर्जन्तुर्युज्यते न कदाचन||३६||
योगा ह्यायुःप्रकर्षार्था जरारोगनिबर्हणाः|
मनःशरीरशुद्धानां सिध्यन्ति प्रयतात्मनाम्||३७||
तदेतन्न भवेद्वाच्यं सर्वमेव हतात्मसु|
अरुजेभ्योऽद्विजातिभ्यः शुश्रूषा येषु नास्ति च||३८||
ये रसायनसंयोगा वृष्ययोगाश्च ये मताः|
यच्चौषधं विकाराणां सर्वं तद्वैद्यसंश्रयम्||३९||
प्राणाचार्यं बुधस्तस्माद्धीमन्तं वेदपारगम्|
अश्विनाविव देवेन्द्रः पूजयेदतिशक्तितः||४०||
अश्विनौ देवभिषजौ यज्ञवाहाविति स्मृतौ|
यज्ञस्य हि शिरश्छिन्नं पुनस्ताभ्यां समाहितम्||४१||
प्रशीर्णा दशनाः पूष्णो नेत्रे नष्टे भगस्य च|
वज्रिणश्च भुजस्तम्भस्ताभ्यामेव चिकित्सितः||४२||
चिकित्सितश्च शीतांशुर्गृहीतो राजयक्ष्मणा|
सोमाभिपतितश्चन्द्रः कृतस्ताभ्यां पुनः सुखी||४३||
भार्गवश्च्यवनः कामी वृद्धः सन् विकृतिं गतः|
वीतवर्णस्वरोपेतः कृतस्ताभ्यां पुनर्युवा||४४||
एतैश्चान्यैश्च बहुभिः कर्मभिर्भिषगुत्तमौ|
बभूवतुर्भृशं पूज्याविन्द्रादीनांमहात्मनाम्||४५||
ग्रहाः स्तोत्राणि मन्त्राणि तथा नानाहवींषि च|
धूम्राश्च पशवस्ताभ्यां प्रकल्प्यन्ते द्विजातिभिः||४६||
प्रातश्च सवने सोमं शक्रोऽश्विभ्यां सहाश्नुते|
सौत्रामण्यां च भगवानश्विभ्यां सह मोदते||४७||
इन्द्राग्नी चाश्विनौ चैव स्तूयन्ते प्रायशो द्विजैः|
स्तूयन्ते वेदवाक्येषु न तथाऽन्या हि देवताः||४८||
अजरैरमरैस्तावद्विबुधैः साधिपैर्ध्रुवैः|
पूज्येते प्रयतैरेवमश्विनौभिषजाविति||४९||
मृत्युव्याधिजरावश्यैर्दुःखप्रायैः सुखार्थिभिः|
किं पुनर्भिषजो मर्त्यैः पूज्याः स्युर्नातिशक्तितः||५०||
शीलवान्मतिमान् युक्तो द्विजातिः शास्त्रपारगः|
प्राणिभिर्गुरुवत् पूज्यः प्राणाचार्यः स हि स्मृतः||५१||
विद्यासमाप्तौ भिषजो द्वितीया जातिरुच्यते|
अश्नुते वैद्यशब्दं हि न वैद्यः पूर्वजन्मना||५२||
विद्यासमाप्तौ ब्राह्मं वा सत्त्वमार्षमथापि वा|
ध्रुवमाविशति ज्ञानात्तस्माद्वैद्यो द्विजः स्मृतः||५३||
नाभिध्यायेन्न चाक्रोशेदहितं न समाचरेत्|
प्राणाचार्यं बुधः कश्चिदिच्छन्नायुरनित्वरम्||५४||

चिकित्सितस्तु संश्रुत्य योवाऽसंश्रुत्य मानवः|
नोपाकरोति वैद्याय नास्ति तस्येह निष्कृतिः||५५||
भिषगप्यातुरान् सर्वान् स्वसुतानिव यत्नवान्|
आबाधेभ्यो हि संरक्षेदिच्छन् धर्ममनुत्तमम्||५६||
धर्मार्थं चार्थकामार्थमायुर्वेदो महर्षिभिः|
प्रकाशितो धर्मपरैरिच्छद्भिः स्थानमक्षरम्||५७||
नार्थार्थं नापि कामार्थमथ भूतदयां प्रति|
वर्तते यश्चिकित्सायां स सर्वमतिवर्तते||५८||
कुर्वते ये तु वृत्त्यर्थं चिकित्सापण्यविक्रयम्|
ते हित्वाकाञ्चनं राशिं पांशुराशिमुपासते||५९||
दारुणैः कृष्यमाणानां गदैर्वैवस्वतक्षयम्|
छित्त्वा वैवस्वतान् पाशान् जीवितं यः प्रयच्छति||६०||
धर्मार्थदाता सदृशस्तस्य नेहोपलभ्यते|
न हि जीवितदानाद्धि दानमन्यद्विशिष्यते||६१||
परो भूतदया धर्म इति मत्वा चिकित्सया|
वर्तते यः स सिद्धार्थः सुखमत्यन्तमश्नुते||६२||
तत्र श्लोकौ-
आयुर्वेदसमुत्थानं दिव्यौषधिविधिं शुभम्|
अमृताल्पान्तरगुणं सिद्धं रत्नरसायनम्||६३||
सिद्धेभ्यो ब्रह्मचारिभ्यो यदुवाचामरेश्वरः|
आयुर्वेदसमुत्थाने तत् सर्वं सम्प्रकाशितम्||६४||







Chapter -2 
अथातः संयोगशरमूलीयं वाजीकरणपादं व्याख्यास्यामः||१||
इति ह स्माह भगवानात्रेयः||२||
वाजीकरणमन्विच्छेत् पुरुषो नित्यमात्मवान्|
तदायत्तौ हि धर्मार्थौ प्रीतिश्च यश एव च||३||
पुत्रस्यायतनं ह्येतद्गुणाश्चैते सुताश्रयाः|
वाजीकरणमग्र्यं च क्षेत्रं स्त्री या प्रहर्षिणी||४||
इष्टा ह्योकैकशोऽप्यर्था परं प्रीतिकरा स्मृताः|
किं पुनः स्त्रीशरीरे ये सङ्घातेन प्रतिष्ठिताः||५||
(सङ्घातो हीन्द्रियार्थानां स्त्रीषु नान्यत्र विद्यते)|
स्त्र्याश्रयो हीन्द्रियार्थो यः स प्रीतिजननोऽधिकम्|
स्त्रीषु प्रीतिर्विशेषेण स्त्रीष्वपत्यं प्रतिष्ठितम्||६||
धर्मार्थौ स्त्रीषु लक्ष्मीश्च स्त्रीषु लोकाः प्रतिष्ठिताः|
सुरूपा यौवनस्था या लक्षणैर्या विभूषिता||७||
या वश्या शिक्षिता या च सा स्त्री वृष्यतमा मता|
नानाभक्त्या तु लोकस्य दैवयोगाच्च योषिताम्||८||
तं तं प्राप्य विवर्धन्ते नरं रूपादयो गुणाः|
वयोरूपवचोहावैर्या यस्य परमाङ्गना||९||
प्रविशत्याशु हृदयं दैवाद्वा कर्मणोऽपि वा|
हृदयोत्सवरूपा या या समानमनःशया||१०||
समानसत्त्वा या वश्या या यस्य प्रीयते प्रियैः|
या पाशभूता सर्वेषामिन्द्रियाणां परैर्गुणैः||११||
यया वियुक्तो निस्त्रीकमरतिर्मन्यते जगत्|
यस्या ऋते शरीरं ना धत्ते शून्यमिवेन्द्रियैः||१२||
शोकोद्वेगारतिभयैर्यां दृष्ट्वा नाभिभूयते|
याति यां प्राप्य विस्रम्भं दृष्ट्वा हृष्यत्यतीव याम्||१३||
अपूर्वामिव यां याति नित्यं हर्षातिवेगतः|
गत्वा गत्वाऽपि बहुशो यां तृप्तिं नैव गच्छति||१४||
सा स्त्री वृष्यतमा तस्य नानाभावा हि मानवाः|
अतुल्यगोत्रां वृष्यां च प्रहृष्टां निरुपद्रवाम्||१५||
शुद्धस्नातां व्रजेन्नारीमपत्यार्थी निरामयः|
अच्छायश्चैकशाखश्च निष्फलश्च यथा द्रुमः||१६||
अनिष्टगन्धश्चैकश्च निरपत्यस्तथा नरः|
चित्रदीपः सरः शुष्कमधातुर्धातुसन्निभः||१७||
निष्प्रजस्तृणपूलीति मन्तव्यः पुरुषाकृतिः|
अप्रतिष्ठश्च नग्नश्च शून्यश्चैकेन्द्रियश्च ना||१८||
मन्तव्यो निष्क्रियश्चैव यस्यापत्यं न विद्यते|
बहुमूर्तिर्बहुमुखो बहुव्यूहो बहुक्रियः||१९||
बहुचक्षुर्बहुज्ञानो बह्वात्मा च बहुप्रजः|
मङ्गल्येऽयं प्रशस्योऽयं धन्योऽयं वीर्यवानयम्||२०||
बहुशाखोऽयमिति च स्तूयते ना बहुप्रजः|
प्रीतिर्बलं सुखं वृत्तिर्विस्तारो विपुलं कुलम्||२१||
यशो लोकाः सुखोदर्कास्तुष्टिश्चापत्यसंश्रिताः|
तस्मादपत्यमन्विच्छन् गुणांश्चापत्यसंश्रितान्||२२||
वाजीकरणनित्यः स्यादिच्छन् कामसुखानि च|
उपभोगसुखान् सिद्धान् वीर्यापत्यविवर्धनान्||२३||
वाजीकरणसंयोगान् प्रवक्ष्याम्यत उत्तरम्|
शरमूलेक्षुमूलानि काण्डेक्षुः सेक्षुवालिका||२४||
शतावरी पयस्या च विदारी कण्टकारिका|
जीवन्ती जीवको मेदा वीरा चर्षभको बला||२५||
ऋद्धिर्गोक्षुरकं रास्ना सात्मगुप्ता पुनर्नवा|
एषां त्रिपलिकान् भागान् माषाणामाढकं नवम्||२६||
विपाचयेज्जलद्रोणे चतुर्भागं च शेषयेत्|
तत्र पेष्याणि मधुकं द्राक्षा फल्गूनि पिप्पली||२७||
आत्मगुप्ता मधुकानि खर्जूराणि शतावरी|
विदार्यामलकेक्षूणां रसस्य च पृथक् पृथक्||२८||
सर्पिषश्चाढकं दद्यात् क्षीरद्रोणं च तद्भिषक्|
साधयेद्घृतशेषं च सुपूतं योजयेत् पुनः||२९||
शर्करायास्तुगाक्षीर्याश्चूर्णैः प्रस्थोन्मितैः पृथक्|
पलैश्चतुर्भिर्मागध्याः पलेन मरिचस्य च||३०||
त्वगेलाकेशराणां च चूर्णैरर्धपलोन्मितैः|
मधुनः कुडवाभ्यां च द्वाभ्यां तत्कारयेद्भिषक्||३१||
पलिका गुलिकास्त्यानास्ता यथाग्नि प्रयोजयेत्|
एष वृष्यः परं योगो बृंहणो बलवर्धनः||३२||
अनेनाश्व इवोदीर्णो बली लिङ्गं समर्पयेत्|३३|
(इति बृंहणीगुटिका)

माषाणामात्मगुप्ताया बीजानामाढकं नवम्||३३||
जीवकर्षभकौ वीरां मेदामृद्धिं शतावरीम्|
मधुकं चाश्वगन्धां च साध्येत् कुडवोन्मिताम्||३४||
रसे तस्मिन् घृतप्रस्थं गव्यं दशगुणं पयः|
विदारीणां रसप्रस्थं प्रस्थमिक्षुरसस्य च||३५||
दत्त्वा मृद्वग्निना साध्यं सिद्धं सर्पिर्निधापयेत्|
शर्करायास्तुगाक्षीर्याः क्षौद्रस्य च पृथक् पृथक्||३६||
भागांश्चतुष्पलांस्तत्र पिप्पल्याश्चावपेत् पलम्|
पलं पूर्वमतो लीढ्वा ततोऽन्नमुपयोजयेत्||३७||
य इच्छेदक्षयं शुक्रं शेफसश्चोत्तमं बलम्|३८|
(इति वाजीकरणं घृतम्)
शर्करा माषविदलास्तुगाक्षीरी पयो घृतम्||३८||
गोधूमचूर्णषष्ठानि सर्पिष्युत्कारिकां पचेत्|
तां नातिपक्वां मृदितां कौक्कुटे मधुरे रसे||३९||
सुगन्धे प्रक्षिपेदुष्णे यथा सान्द्रीभवेद्रसः|
एष पिण्डरसो वृष्यः पौष्टिको बलवर्धनः||४०||
अनेनाश्व इवोदीर्णो बली लिङ्गं समर्पयेत्|
शिखितित्तिरिहंसानामेवं पिण्डरसो मतः|
बलवर्णस्वरकरः पुमांस्तेन वृषायते||४१||
(इति वाजीकरणपिण्डरसाः [२] )
घृतं माषान् सबस्ताण्डान् साधयेन्माहिषे रसे|
भर्जयेत्तं रसं पूतं फलाम्लं नवसर्पिषि||४२||
ईषत्सलवणं युक्तं धान्यजीरकनागरैः|
एष वृष्यश्च बल्यश्च बृंहणश्च रसोत्तमः||४३||
(इति वृष्यमाहिषरसः)
चटकांस्तित्तिरिरसे तित्तिरीन् कौक्कुटे रसे|
कुक्कुटान् बार्हिणरसे हांसे बार्हिणमेव च||४४||
नवसर्पिषि सन्तप्तान् फलाम्लान् कारयेद्रसान्|
मधुरान् वा यथासात्म्यं गन्धाढ्यान् बलवर्धनान्||४५||
(इत्यन्ये वृष्यरसाः)
तृप्तिं चटकमांसानां गत्वा योऽनुपिबेत् पयः|
न तस्य लिङ्गशैथिल्यं स्यान्न शुक्रक्षयो निशि||४६||
(इति वृष्यमांसम्)
माषयूषेण यो भुक्त्वा घृताढ्यं षष्टिकौदनम्|
पयः पिबति रात्रिं स कृत्स्नां जागर्ति वेगवान्||४७||
(इति वृष्यमाषयोगः)
न ना स्वपिति रात्रिषु नित्यस्तब्धेन शेफसा|
तृप्तः कुक्कुटमांसाना भृष्टानां नक्ररेतसि||४८||
(इति वृष्यः कुक्कुटमांसप्रयोगः)
निःस्राव्य मत्स्याण्डरसं भृष्टं सर्पिषि भक्षयेत्|
हंसबर्हिणदक्षाणामेवमण्डानि भक्षयेत्||४९||
(इति वृष्योऽण्डरसः)
भवतश्चात्र-
स्रोतःसु शुद्धेष्वमले शरीरे वृष्यं यदा ना मितमत्ति काले|
वृषायते तेन परं मनुष्यस्तद्बृंहणं चैव बलप्रदं च||५०||
तस्मात् पुरा शोधनमेव कार्यं बलानुरूपं न हि वृष्ययोगाः|
सिध्यन्ति देहे मलिने प्रयुक्ताः क्लिष्टे यथा वाससि रागयोगाः||५१||
तत्र श्लोकौ-
वाजीकरणसामर्थ्यं क्षेत्रं स्त्री यस्य चैव या|
ये दोषा निरपत्यानां गुणाः पुत्रवतां च ये||५२||
दश पञ्च च संयोगा वीर्यापत्यविवर्धनाः|
उक्तास्ते शरमूलीये पादे पुष्टिबलप्रदाः||५३||
अथात आसिक्तक्षीरिकं वाजीकरणपादं व्याख्यास्यामः||१||
इति ह स्माह भगवानात्रेयः||२||
आसिक्तक्षीरमापूर्णमशुष्कं शुद्धषष्टिकम्|
उदूखले समापोथ्य पीडयेत् क्षीरमर्दितम्||३||
गृहीत्वा तं रसं पूतं गव्येन पयसा सह|
बीजानामात्मगुप्ताया धान्यमाषरसेन च||४||
बलायाः शूर्पपर्ण्योश्च जीवन्त्या जीवकस्य च [२] |
ऋद्ध्यर्षभककाकोलीश्वदंष्ट्रामधुकस्य च||५||
शतावर्या विदार्याश्च द्राक्षाखर्जूरयोरपि|
संयुक्तं मात्रया वैद्यः साधयेत्तत्र चावपेत्||६||
तुगाक्षीर्याः समाषाणां शालीनां षष्टिकस्य च|
गोधूमानां च चूर्णानि यैः स सान्द्रीभवेद्रसः||७||
सान्द्रीभूतं च कुर्यात् प्रभूतमधुशर्करम्|
गुलि(टि)का बदरैस्तुल्यास्ताश्च सर्पिषि भर्जयेत्||८||
ता यथाग्नि प्रयुञ्जानः क्षीरमांसरसाशनः|
पश्यत्यपत्यं विपुलं वृद्धोऽप्यात्मजमक्षयम्||९||
(इत्यपत्यकरी षष्टिकादिगुटिका)
चटकानां सहंसानां दक्षाणां शिखिनां तथा|
शिशुमारस्य नक्रस्य भिषक् शुक्राणि संहरेत्||१०||
गव्यं सर्पिर्वराहस्य कुलिङ्गस्य वसामपि|
षष्टिकानां च चूर्णानि चूर्णं गोधूमकस्य च||११||
एभिः पूपलिकाः कार्याः शष्कुल्यो वर्तिकास्तथा|
पूपा धानाश्च विविधा भक्ष्याश्चान्ये पृथग्विधाः||१२||
एषां प्रयोगाद्भक्ष्याणां स्तब्धेनापूर्णरेतसा|
शेफसा वाजिवद्याति यावदिच्छं स्त्रियो नरः||१३||
(इति वृष्यपूपलिकादियोगाः)
आत्मगुप्ताफलं माषान् खर्जूराणि शतावरीम्|
शृङ्गाटकानि मृद्वीकां साधयेत् प्रसृतोन्मितम्||१४||
क्षीरप्रस्थं जलप्रस्थमेतत् प्रस्थावशेषितम्|
शुद्धेन वाससा पूतं योजयेत् प्रसृतैस्त्रिभिः||१५||
शर्करायास्तुगाक्षीर्याः सर्पिषोऽभिनवस्य च|
तत् पाययेत सक्षौद्रं षष्टिकान्नं च भोजयेत्||१६||
जरापरीतोऽप्यबलो योगेनानेन विन्दति|
नरोऽपत्यं सुविपुलं युवेव च स हृष्यति||१७||
(इत्यपत्यकरः स्वरसः)

खर्जूरीमस्तकं माषान् पयस्यां च शतावरीम्|
खर्जूराणि मधूकानि मृद्वीकामजडाफलम्||१८||
पलोन्मितानि मतिमान् [४] साधयेत् सलिलाढके|
तेन पादावशेषेण क्षीरप्रस्थं विपाचयेत्||१९||
क्षीरशेषेण तेनाद्याद् घृताढ्यं षष्टिकौदनम्|
सशर्करेण संयोग एष वृष्यः परं स्मृतः||२०||
(इति वृष्यक्षीरम्)
जीवकर्षभकौ मेदां जीवन्तीं श्रावणीद्वयम्|
खर्जूरं मधुकं द्राक्षां पिप्पलीं विश्वभेषजम्||२१||
शृङ्गाटकं विदारीं च नवं सर्पिः पयो जलम्|
सिद्धं घृतावशेषं तच्छर्कराक्षौद्रपादिकम्||२२||
षष्टिकान्नेन संयुक्तमुपयोज्यं यथाबलम्|
वृष्यं बल्यं च वर्ण्यं च कण्ठ्यं बृंहणमुत्तमम्||२३||
(इति वृष्यघृतम्)
दध्नः सरं शरच्चन्द्रसन्निभं दोषवर्जितम्|
शर्कराक्षौद्रमरिचैस्तुगाक्षीर्या च बुद्धिमान्||२४||
युक्त्या युक्तं ससूक्ष्मैलं नवे कुम्भे [५] शुचौ पटे|
मार्जितं प्रक्षिपेच्छीते घृताढ्ये षष्टिकौदने||२५||
पिबेन्मात्रां रसालायास्तं भुक्त्वा षष्टिकौदनम् [६] |
वर्णस्वरबलोपेतः पुमांस्तेन वृषायते||२६||
(वृष्यो दधिसरप्रयोगः)
चन्द्रांशुकल्पं पयसा घृताढ्यं षष्टिकौदनम्|
शर्करामधुसंयुक्तं प्रयुञ्जानो वृषायते||२७||
(इति वृष्यः षष्टिकौदनप्रयोगः)
तप्ते सर्पिषि नक्राण्डं ताम्रचूडाण्डमिश्रितम्|
युक्तं षष्टिकचूर्णेन सर्पिषाऽभिनवेन च||२८||
पक्त्वा पूपलिकाः खादेद्वारुणीमण्डपो नरः|
य इच्छेदश्ववद्गन्तुं प्रसेक्तुं गजवच्च यः||२९||
(इति वृष्यपूपलिकाः)
भवतश्चात्र-
एतैः प्रयोगैर्विधिवद्वपुष्मान् वीर्योपपन्नो [७] बलवर्णयुक्तः|
हर्षान्वितो वाजिवदष्टवर्षो भवेत् समर्थश्च वराङ्गनासु||३०||
यद्यच्च किञ्चिन्मनसः प्रियं स्याद्रम्या वनान्ताः पुलिनानि शैलाः|
इष्टाः स्त्रियो भूषणगन्धमाल्यं प्रिया वयस्याश्च तदत्र योग्यम् [८] ||३१||
तत्र श्लोकः-
आसिक्तक्षीरिके पादे ये योगाः परिकीर्तिताः|
अष्टावपत्यकामैस्ते प्रयोज्याः पौरुषार्थिभिः||३२||
इत्यग्निवेशकृते तन्त्रे चरकप्रतिसंस्कृते चिकित्सास्थाने वाजीकरणाध्याये आसिक्तक्षीरिको नाम वाजीकरणपादो द्वितीयः||२||
अथातो माषपर्णभृतीयं वाजीकरणपादं व्याख्यास्यामः||१||
इति ह स्माह भगवानात्रेयः||२||
माषपर्णभृतां धेनुं गृष्टिं पुष्टां चतुःस्तनीम्|
समानवर्णवत्सां च जीवद्वत्सां च बुद्धिमान्||३||
रोहिणीमथवा कृष्णामूर्ध्वशृङ्गीमदारुणाम्|
इक्ष्वादामर्जुनादां वा सान्द्रक्षीरां च धारयेत्||४||
केवलं तु पयस्तस्याः शृतं वाऽशृतमेव वा|
शर्कराक्षौद्रसर्पिर्भिर्युक्तं तद्वृष्यमुत्तमम्||५||
शुक्रलैर्जीवनीयैश्च बृंहणैर्बलवर्धनैः|
क्षीरसञ्जननैश्चैव पयः सिद्धं पृथक् पृथक्||६||
युक्तं गोधूमचूर्णेन सघृतक्षौद्रशर्करम्|
पर्यायेण प्रयोक्तव्यमिच्छता शुक्रमक्षयम्||७||
मेदां पयस्यां जीवन्तीं विदारीं कण्टकारिकाम्|
श्वदंष्ट्रां क्षीरिकां माषान् गोधूमाञ्छालिषष्टिकान्||८||
पयस्यर्धोदके पक्त्वा कार्षिकानाढकोन्मिते|
विवर्जयेत् पयःशेषं तत् पूतं क्षौद्रसर्पिषा||९||
युक्तं सशर्करं पीत्वा वृद्धः सप्ततिकोऽपि वा|
विपुलं लभतेऽपत्यं युवेव च स हृष्यति||१०||
मण्डलैर्जातरूपस्य तस्या एव पयः शृतम्|
अपत्यजननं सिद्धं सघृतक्षौद्रशर्करम्||११||
त्रिंशत् सुपिष्टाः पिप्पल्यः प्रकुञ्चे तैलसर्पिषोः|
भृष्टाः सशर्कराक्षौद्राः क्षीरधारावदोहिताः||१२||
पीत्वा यथाबलं चोर्ध्वं षष्टिकं क्षीरसर्पिषा|
भुक्त्वा न रात्रिमस्तब्धं लिङ्गं पश्यति ना क्षरत्||१३||
(इति वृष्यः पिप्पलीयोगः)
श्वदंष्ट्राया विदार्याश्च रसे क्षीरचतुर्गुणे|
घृताढ्यः साधितो वृष्यो माषषष्टिकपायसः||१४||
(इति वृष्यपायसयोगः)
फलानां जीवनीयानां स्निग्धानां रुचिकारिणाम्|
कुडवश्चूर्णितानां स्यात् स्वयङ्गुप्ताफलस्य च||१५||
कुडवश्चैव माषाणां द्वौ द्वौ च तिलमुद्गयोः|
गोधूमशालिचूर्णानां कुडवः कुडवो भवेत्||१६||
सर्पिषः कुडवश्चैकस्तत् सर्वं क्षीरमर्दितम् [१] |
पक्त्वा पूपलिकाः खादेद्बह्व्यः स्युर्यस्य योषितः||१७||
(इति वृष्यपूपलिकाः)
घृतं शतावरीगर्भं क्षीरे दशगुणे पचेत्|
शर्करापिप्पलीक्षौद्रयुक्तं तद्वृष्यमुत्तमम्||१८||
(इति वृष्यं शतावरीघृतम्)
कर्षं मधुकचूर्णस्य घृतक्षौद्रसमांशिकम् [१] |
प्रयुङ्क्ते यः पयश्चानु [२] नित्यवेगः स ना भवेत्||१९||
(इति वृष्यमधुकयोगः)
घृतक्षीराशनो निर्भीर्निर्व्याधिर्नित्यगो युवा|
सङ्कल्पप्रवणो नित्यं नरः स्त्रीषु वृषायते||२०||
कृतैककृत्याः सिद्धार्था ये चान्योऽन्यानुवर्तिनः|
कलासु कुशलास्तुल्याः सत्त्वेन वयसा च ये||२१||
कुलमाहात्म्यदाक्षिण्यशीलशौचसमन्विताः|
ये कामनित्या ये हृष्टा ये विशोका गतव्यथाः||२२||
ये तुल्यशीला ये भक्ता ये प्रिया ये प्रियंवदाः|
तैर्नरः सह विस्रब्धः सुवयस्यैर्वृषायते||२३||
अभ्यङ्गोत्सादनस्नानगन्धमाल्यविभूषणैः|
गृहशय्यासनसुखैर्वासोभिरहतैः प्रियैः||२४||
विहङ्गानां रुतैरिष्टैः स्त्रीणां चाभरणस्वनैः|
संवाहनैर्वरस्त्रीणामिष्टानां च वृषायते||२५||
मत्तद्विरेफाचरिताः सपद्माः सलिलाशयाः|
जात्युत्पलसुगन्धीनि शीतगर्भगृहणि च||२६||
नद्यः फेनोत्तरीयाश्च गिरयो नीलसानवः|
उन्नतिर्नीलमेघानां, रम्यचन्द्रोदया निशाः||२७||
वायवः सुखसंस्पर्शाः कुमुदाकरगन्धिनः|
रतिभोगक्षमा रात्र्यः सङ्कोचागुरुवल्लभाः||२८||
सुखाः सहायाः परपुष्टघुष्टाः फुल्ला वनान्ता विशदान्नपानाः|
गान्धर्वशब्दाश्च सुगन्धयोगाः सत्त्वं विशालं निरुपद्रवं च||२९||
सिद्धार्थता चाभिनवश्च कामः स्त्री चायुधं सर्वमिहात्मजस्य|
वयो नवं जातमदश्च कालो हर्षस्य योनिः परमा नराणाम्||३०||
तत्र श्लोकः-
प्रहर्षयोनयो योगा व्याख्याता दश पञ्च च|
माषपर्णभृतीयेऽस्मिन् पादे शुक्रबलप्रदाः [२] ||३१||
अथातः पुमाञ्जातबलादिकं वाजीकरणपादं व्याख्यास्यामः||१||
इति ह स्माह भगवानात्रेयः||२||
पुमान् यथा जातबलो यावदिच्छं स्त्रियो व्रजेत्|
यथा चापत्यवान् सद्यो भवेत्तदुपदेक्ष्यते||३||
न हि जातबलाः सर्वे नराश्चापत्यभागिनः|
बृहच्छरीरा बलिनः सन्ति नारीषु दुर्बलाः||४||
सन्ति चाल्पाश्रयाः [१] स्त्रीषु बलवन्तो बहुप्रजाः|
प्रकृत्या चाबलाः सन्ति सन्ति चामयदुर्बलाः||५||
नराश्चटकवत् केचिद् व्रजन्ति बहुशः स्त्रियम्|
गजवच्च प्रसिञ्चन्ति केचिन्न बहुगामिनः||६||
कालयोगबलाः केचित् केचिदभ्यसनध्रुवाः|
केचित् प्रयत्नैर्व्यज्यन्ते [२] वृषाः केचित् स्वभावतः||७||
तस्मात् प्रयोगान् वक्ष्यामो दुर्बलानां बलप्रदान्|
सुखोपभोगान् बलिनां भूयश्च बलवर्धनान्||८||
पूर्वं शुद्धशरीराणां निरूहैः [३] सानुवासनैः|
बलापेक्षी प्रयुञ्जीत शुक्रापत्यविवर्धनान्||९||
घृततैलरसक्षीरशर्करामधुसंयुताः|
बस्तयः संविधातव्याः क्षीरमांसरसाशिनाम्||१०||
पिष्ट्वा वराहमांसानि दत्त्वा मरिचसैन्धवे|
कोलवद्गुलिकाः कृत्वा तप्ते सर्पिषि वर्तयेत् [१] ||११||
वर्तनस्तम्भितास्ताश्च [२] प्रक्षेप्याः कौक्कुटे रसे|
घृताढ्ये गन्धपिशुने दधिदाडिमसारिके||१२||
यथा न भिन्द्याद्गुलि(टि)कास्तथा तं साधयेद्रसम्|
तं पिबन् भक्षयंस्ताश्च लभते शुक्रमक्षयम्||१३||
मांसानामेवमन्येषां मेद्यानां कारयेद्भिषक्|
गुटिकाः सरसास्तासं प्रयोगः शुक्रवर्धनः||१४||
(इति वृष्या मांसगुटिकाः)
माषानङ्कुरिताञ्छुद्धान् वितुषान् साजडाफलान्|
घृताढ्ये माहिषरसे दधिदाडिमसारिके||१५||
प्रक्षिपेन्मात्रया युक्तो धान्यजीरकनागरैः|
भुक्तः पीतश्च स रसः कुरुते शुक्रमक्षयम्||१६||
(इति वृष्यो माहिषरसः)
आर्द्राणि मत्स्यमांसानि शफरीर्वा सुभार्जिताः|
तप्ते सर्पिषि यः खादेत् स गच्छेत् स्त्रीषु न क्षयम्||१७||
घृतभृष्टान् रसे च्छागे रोहितान् फलसारिके|
अनुपीतरसान् स्निग्धानपत्यार्थी प्रयोजयेत्||१८||
(इति वृष्यघृतभृष्टमत्स्यमांसानि)
कुट्टकं [१] मत्स्यमांसानां हिङ्गुसैन्धवधान्यकैः|
युक्तं गोधूमचूर्णेन घृते पूपलिकाः पचेत्||१९||
माहिषे च रसे मत्स्यान् स्निग्धाम्ललवणान् पचेत्|
रसे चानुगते मांसं पोथयेत्तत्र चावपेत्||२०||
मरिचं जीरकं धान्यमल्पं हिङ्गु नवं घृतम्|
माषपूपलिकानां तद्गर्भार्थमुपकल्पयेत्||२१||
एतौ पूपलिकायोगौ बृंहणौ बलवर्धनौ|
हर्षसौभाग्यदौ पुत्र्यौ परं शुक्राभिवर्धनौ||२२||
(इति वृष्यौ पूपलिकायोगौ)
माषात्मगुप्तागोधूमशालिषष्टिकपैष्टिकम्|
शर्कराया विदार्याश्च चूर्णमिक्षुरकस्य च||२३||
संयोज्य मसृणे क्षीरे घृते पूपलिकाः पचेत्|
पयोऽनुपानास्ताः शीघ्रं कुर्वन्ति वृषतां पराम्||२४||
(इति वृष्या माषादिपूपलिकाः)
शर्करायास्तुलैका स्यादेका गव्यस्य सर्पिषः|
प्रस्थो विदार्याश्चूर्णस्य पिप्पल्याः प्रस्थ एव च||२५||
अर्धाढकं तुगाक्षीर्याः क्षौद्रस्याभिनवस्य च|
तत्सर्वं मूर्च्छितं तिष्ठेन्मार्तिके घृतभाजने||२६||
मात्रामग्निसमां तस्य प्रातः प्रातः प्रयोजयेत्|
एष वृष्यः परं योगो बल्यो बृंहण एव च||२७||
शतावर्या विदार्याश्च तथा माषात्मगुप्तयोः|
श्वदंष्ट्रायाश्च निष्क्वाथाञ्जलेषु [१] च पृथक् पृथक्||२८||
साधयित्वा घृतप्रस्थं पयस्यष्टगुणे पुनः|
शर्करामधुयुक्तं तदपत्यार्थी प्रयोजयेत्||२९||
(इत्यपत्यकरं घृतम्)
घृतपात्रं शतगुणे विदारीस्वरसे पचेत्|
सिद्धं पुनः शतगुणे गव्ये पयसि साधयेत्||३०||
शर्करायास्तुगाक्षीर्यां क्षौद्रस्येक्षुरकस्य च|
पिप्पल्याः साजडायाश्च भागैः पादांशिकैर्युतम्||३१||
गुलि(टि)काः कारयेद्वैद्यो यथा स्थुलमुदुम्बरम्|
तासां प्रयोगात् पुरुषः कुलिङ्ग इव हृष्यति||३२||
(इति वृष्यगुटिकाः)
सितोपलापलशतं तदर्धं नवसर्पिषः|
क्षौद्रपादेन संयुक्तं साधयेज्जलपादिकम्||३३||
सान्द्रं गोधूमचूर्णानां पादं स्तीर्णे शिलातले|
शुचौ श्लक्ष्णे समुत्कीर्य मर्दनेनोपपादयेत्||३४||
शुद्धा उत्कारिकाः कार्यश्चन्द्रमण्डलसन्निभाः|
तासां प्रयोगाद्गजवन्नारीः सन्तर्पयेन्नरः||३५||
(इति वृष्योत्कारिका)
यत् किञ्चिन्मधुरं स्निग्धं जीवनं बृंहणं गुरु|
हर्षणं मनसश्चैव सर्वं तद्वृष्यमुच्यते||३६||
द्रव्यैरेवंविधैस्तस्माद्भावितः प्रमदां व्रजेत्|
आत्मवेगेन चोदीर्णः स्त्रीगुणैश्च प्रहर्षितः||३७||
गत्वा स्नात्वा पयः पीत्वा रसं वाऽनु शयीत ना|
तथाऽस्याप्यायते भूयः शुक्रं च बलमेव च||३८||
यथा मुकुलपुष्पस्य सु(ख) गन्धो नोपलभ्यते|
लभ्यते तद्विकाशात्तु तथा शुक्रं हि देहिनाम्||३९||
नर्ते वै षोडशाद्वर्षात् सप्तत्याः परतो न च|
आयुष्कामो नरः स्त्रीभिः संयोगं कर्तुमर्हति||४०||
अतिबालो ह्यसम्पूर्णसर्वधातुः स्त्रियं व्रजन्|
उपशुष्येत सहसा तडागमिव काजलम्||४१||
शुष्कं रूक्षं यथा काष्ठं जन्तुदग्धं विजर्जरम्|
स्पृष्टमाशु विशीर्येत तथा वृद्धः स्त्रियो व्रजन्||४२||
जरया चिन्तया शुक्रं व्याधिभिः कर्मकर्षणात्|
क्षयं गच्छत्यनशनात् स्त्रीणां चातिनिषेवणात्||४३||
क्षयाद्भयादविश्रम्भाच्छोकात् स्त्रीदोषदर्शनात्|
नारीणामरसज्ञत्वादविचारादसेवनात्||४४||
तृप्तस्यापि स्त्रियो गन्तुं न शक्तिरुपजायते|
देहसत्त्वबलापेक्षी हर्षः शक्तिश्च हर्षजा||४५||
रस इक्षौ यथा दध्नि सर्पिस्तैलं तिले यथा|
सर्वत्रानुगतं देहे शुक्रं संस्पर्शने तथा||४६||
तत् स्त्रीपुरुषसंयोगे चेष्टासङ्कल्पपीडनात्|
शुक्रं प्रच्यवते स्थानाज्जलमार्द्रात् पटादिव||४७||
हर्षात्तर्षात् सरत्वाच्च पैच्छिल्याद्गौरवादपि|
अणुप्रवणभावाच्च द्रुतत्वान्मारुतस्य च||४८||
अष्टाभ्य एभ्यो हेतुभ्यः शुक्रं देहात् प्रसिच्यते|
चरतो विश्वरूपस्य रूपद्रव्यं यदुच्यते||४९||
बहलं मधुरं स्निग्धमविस्रं गुरु पिच्छिलम्|
शुक्लं बहु च यच्छुक्रं फलवत्तदसंशयम्||५०||
येन नारीषु सामर्थ्यं वाजीवल्लभते [१] नरः|
व्रजेच्चाभ्यधिकं येन वाजीकरणमेव तत्||५१||
तत्र श्लोकौ-
हेतुर्योगोपदेशस्य योगा द्वादश चोत्तमाः|
यत् पूर्वं मैथुनात् सेव्यं सेव्यं यन्मैथुनादनु||५२||
यदा न सेव्याः प्रमदाः कृत्स्नः शुक्रविनिश्चयः|
निरुक्तं चेह निर्दिष्टं पुमाञ्जातबलादिके||५३||











Chapter -3 

अथातो ज्वरचिकित्सितं व्याख्यास्यामः||१||
इति ह स्माह भगवानात्रेयः||२||
विज्वरं ज्वरसन्देहं पर्यपृच्छत् पुनर्वसुम्|
विविक्ते शान्तमासीनमग्निवेशः कृताञ्जलिः||३||
देहेन्द्रियमनस्तापी सर्वरोगाग्रजो बली|
ज्वरः प्रधानो रोगाणामुक्तो भगवता पुरा||४||
तस्य प्राणिसपत्नस्य ध्रुवस्य प्रलयोदये|
प्रकृतिं च प्रवृत्तिं च प्रभावं कारणानि च||५||
पूर्वरूपमधिष्ठानं बलकालात्मलक्षणम्|
व्यासतो विधिभेदाच्च पृथग्भिन्नस्य चाकृतिम्||६||
लिङ्गमामस्य जीर्णस्य सौषधं च क्रियाक्रमम्|
विमुञ्चतः प्रशान्तस्य चिह्नं यच्च पृथक् पृथक्||७||
ज्वरावसृष्टो रक्ष्यश्च यावत्कालं यतो यतः|
प्रशान्तः कारणैर्यैश्च पुनरावर्तते ज्वरः||८||
याश्चापि पुनरावृत्तं क्रियाः प्रशमयन्ति तम्|
जगद्धितार्थं तत् सर्वं भगवन्! वक्तुमर्हसि||९||
तदग्निवेशस्य वचो निशम्य गुरुरब्रवीत्|
ज्वराधिकारे यद्वाच्यं तत् सौम्य! निखिलं शृणु||१०||
ज्वरो विकारो रोगश्च व्याधिरातङ्क एव च|
एकोऽर्थो नामपर्यायैर्विविधैरभिधीयते||११||
तस्य प्रकृतिरुद्दिष्टा दोषाः शारीरमानसाः|
देहिनं न हि निर्दोषं ज्वरः समुपसेवते||१२||
क्षयस्तमो ज्वरः पाप्मा मृत्युश्चोक्ता यमात्मकाः|
पञ्चत्वप्रत्ययान्नॄणां क्लिश्यतां स्वेन कर्मणा||१३||
इत्यस्य प्रकृतिः प्रोक्ता, ...|१४|
... प्रवृत्तिस्तु परिग्रहात्|
निदाने पूर्वमुद्दिष्टा रुद्रकोपाच्च दारुणात्||१४||
द्वितीये हि युगे शर्वमक्रोधव्रतमास्थितम्|
दिव्यं सहस्रं वर्षाणामसुरा अभिदुद्रुवुः||१५||
तपोविघ्नाशनाः कर्तुं तपोविघ्नं महात्मनः|
पश्यन् समर्थश्चोपेक्षां चक्रे दक्षः प्रजापतिः||१६||
पुनर्माहेश्वरं भागं ध्रुवं दक्षः प्रजापतिः|
यज्ञे न कल्पयामास प्रोच्यमानः सुरैरपि||१७||
ऋचः पशुपतेर्याश्च शैव्य आहतयश्च याः|
यज्ञसिद्धिप्रदास्ताभिर्हीनं चैव स इष्टवान्||१८||
अथोत्तीर्णव्रतो देवो बुद्ध्वा दक्षव्यतिक्रमम्|
रुद्रो रौद्रं पुरस्कृत्य भावमात्मविदात्मनः||१९||
सृष्ट्वा ललाटे चक्षुर्वै दग्ध्वा तानसुरान् प्रभुः|
बालं क्रोधाग्निसन्तप्तमसृजत् सत्रनाशनम्||२०||
ततो यज्ञः स विध्वस्तो व्यथिताश्च दिवौकसः|
दाहव्यथापरीताश्च भ्रान्ता भूतगणा दिशः||२१||
अथेश्वरं देवगणः सह सप्तर्षिभिर्विभुम्|
तमृग्भिरस्तुवन् यावच्छैवे भावे शिवः स्थितः||२२||
शिवं शिवाय भूतानां स्थितं ज्ञात्वा कृताञ्जलिः|
भिया भस्मप्रहरणस्त्रिशिरा नवलोचनः||२३||
ज्वालामालाकुलो रौद्रो ह्रस्वजङ्घोदरः क्रमात्|
क्रोधाग्निरुक्तवान् देवमहं किं करवाणि ते||२४||
तमुवाचेश्वरः क्रोधं ज्वरो लोके भविष्यसि|
जन्मादौ निधने च त्वमपचारान्तरेषु च||२५||
सन्तापः सारुचिस्तृष्णा साङ्गमर्दो हृदि व्यथा|
ज्वरप्रभावो, जन्मादौ निधने च महत्तमः||२६||
प्रकृतिश्च प्रवृत्तिश्च प्रभावश्च प्रदर्शितः|२७|
निदाने कारणान्यष्टौ पूर्वोक्तानि विभागशः||२७||
आलस्यं नयने सास्रे जृम्भणं गौरवं क्रमः|
ज्वलनातपवाय्वम्बुभक्तिद्वेषावनिश्चितौ||२८||
अविपाकास्यवैरस्ये हानिश्च बलवर्णयोः|
केवलं समनस्कं च ज्वराधिष्ठानमुच्यते|
शरीरं, बलकालस्तु निदाने सम्प्रदर्शितः||३०||
ज्वरप्रत्यात्मिकं लिङ्गं सन्तापो देहमानसः|
ज्वरेणाविशता भूतं न हि किञ्चिन्न तप्यते||३१||
द्विविधो विधिभेदेन ज्वरः शारीरमानसः|
पुनश्च द्विविधो दृष्टः सौम्यश्चाग्नेय एव वा||३२||
अन्तर्वेगो बहिर्वेगो द्विविधः पुनरुच्यते|
प्राकृतो वैकृतश्चैव साध्यश्चासाध्य एव च||३३||
पुनः पञ्चविधो दृष्टो दोषकालबलाबलात्|
सन्ततः सततोऽन्येद्युस्तृतीयकचतुर्थकौ||३४||
पुनराश्रयभेदेन धातूनां सप्तधा मतः|
भिन्नः कारणभेदेन पुनरष्टविधो ज्वरः||३५||
शारीरो जायते पूर्वं देहे, मनसि मानसः|
वैचित्त्यमरतिर्ग्लानिर्मनसस्तापलक्षणम्||३६||
इन्द्रियाणां च वैकृत्यं ज्ञेयं सन्तापलक्षणम्|३७|
वातपित्तात्मकः शीतमुष्णं वातकफात्मकः||३७||
इच्छत्युभयमेतत्तु ज्वरो व्यामिश्रलक्षणः|३८|
योगवाहः परं वायुः संयोगादुभयार्थकृत्||३८||
दाहकृत्तेजसा युक्तः, शीतकृत् सोमसंश्रयात्|३९|
अन्तर्दाहोऽधिकस्तृष्णा प्रलापः श्वसनं भ्रमः||३९||
सन्ध्यस्थिशूलमस्वेदो दोषवर्चोविनिग्रहः|
अन्तर्वेगस्य लिङ्गानि ज्वरस्यैतानि लक्षयेत्||४०||
सन्तापोऽभ्यधिको बाह्यस्तृष्णादीनां च मार्दवम्|
बहिर्वेगस्य लिङ्गानि सुखसाध्यत्वमेव च||४१||
प्राकृतः सुखसाध्यस्तु वसन्तशरदुद्भवः|
उष्णमुष्णेन संवृद्धं पित्तं शरदि कुप्यति||४२||
चितः शीते कफश्चैवं वसन्ते समुदीर्यते|
वर्षास्वम्लविपाकाभिरद्भिरोषधिभिस्तथा||४३||
सञ्चितं पित्तमुद्रिक्तं शरद्यादित्यतेजसा|
ज्वरं सञ्जनयत्याशु तस्य चानुबलः कफः||४४||
प्रकृत्यैव विसर्गस्य तत्र नानशनाद्भयम्|
अद्भिरोषधिभिश्चैव मधुराभिश्चितः कफः||४५||
हेमन्ते, सूर्यसन्तप्तः स वसन्ते प्रकुप्यति|
वसन्ते श्लेष्मणा तस्माज्ज्वरः समुपजायते||४६||
आदानमध्ये तस्यापि वातपित्तं भवेदनु|
आदावन्ते च मध्ये च बुद्ध्वा दोषबलाबलम्||४७||
शरद्वसन्तयोर्विद्वाञ्ज्वरस्य प्रतिकारयेत्|
कालप्रकृतिमुद्दिश्य निर्दिष्टः प्राकृतो ज्वरः||४८||
प्रायेणानिलजो दुःखः कालेष्वन्येषु वैकृतः|
हेतवो विविधास्तस्य निदाने सम्प्रदर्शिताः||४९||
बलवत्स्वल्पदोषेषु ज्वरः साध्योऽनुपद्रवः|
हेतुभिर्बहुभिर्जातो बलिभिर्बहुलक्षणः||५०||
ज्वरः प्राणान्तकृद्यश्च शीघ्रमिन्द्रियनाशनः|
सप्ताहाद्वा दशाहाद्वा द्वादशाहात्तथैव च||५१||
सप्रलापभ्रमश्वासस्तीक्ष्णो हन्याज्ज्वरो नरम्|
ज्वरः क्षीणस्य शूनस्य गम्भीरो दैर्घरात्रिकः||५२||
असाध्यो बलवान् यश्च केशसीमन्तकृज्ज्वरः|५३|
स्रोतोभिर्विसृता दोषा गुरवो रसवाहिभिः||५३||
सर्वदेहानुगाः स्तब्धा ज्वरं कुर्वन्ति सन्ततम्|
दशाहं द्वादशाहं वा सप्ताहं वा सुदुःसहः||५४||
स शीघ्रं शीघ्रकारित्वात् प्रशमं याति हन्ति वा|
कालदूष्यप्रकृतिभिर्दोषस्तुल्यो हि सन्ततम्||५५||
निष्प्रत्यनीकः कुरुते तस्माज्ज्ञेयः सुदुःसहः|
यथा धातूंस्तथा मूत्रं पुरीषं चानिलादयः||५६||
युगपच्चानुपद्यन्ते नियमात् सन्तते ज्वरे|
स शुद्ध्या वाऽप्यशुद्ध्या वा रसादीनामशेषतः||५७||
सप्ताहादिषु कालेषु प्रशमं याति हन्ति वा|
यदा तु नातिशुध्यन्ति न वा शुध्यन्ति सर्वशः||५८||
द्वादशैते समुद्दिष्टाः सन्ततस्याश्रयास्तदा|
विसर्गं द्वादशे कृत्वा दिवसेऽव्यक्तलक्षणम्||५९||
दुर्लभोपशमः कालं दीर्घमप्यनुवर्तते|
इति बुद्ध्वा ज्वरं वैद्य उपक्रामेत्तु सन्ततम् ||६०||
क्रियाक्रमविधौ युक्तः प्रायः प्रागपतर्पणैः|६१|
रक्तधात्वाश्रयः प्रायो दोषः सततकं ज्वरम्||६१||
सप्रत्यनीकः कुरुते कालवृद्धिक्षयात्मकम्|
अहोरात्रे सततको द्वौ कालावनुवर्तते||६२||
कालप्रकृतिदूष्याणां प्राप्यैवान्यतमाद्बलम्|
अन्येद्युष्कं ज्वरं दोषो रुद्ध्वा मेदोवहाः सिराः||६३||
सप्रत्यनीको जनयत्येककालमहर्निशि|
दोषोऽस्थिमज्जगः कुर्यात्तृतीयकचतुर्थकौ||६४||
गतिर्द्व्येकान्तराऽन्येद्युर्दोषस्योक्ताऽन्यथा परैः|
अन्येद्युष्कं ज्वरं कुर्यादपि संश्रित्य शोणितम्||६५||
मांसस्रोतांस्यनुगतो जनयेत्तु तृतीयकम्|
संश्रितो मेदसो मार्गं दोषश्चापि चतुर्थकम् ||६६||
अन्येद्युष्कः प्रतिदिनं दिनं हित्वा तृतीयकः|
दिनद्वयं यो विश्रम्य प्रत्येति स चतुर्थकः||६७||
अधिशेते यथा भूमिं बीजं काले च रोहति|
अधिशेते तथा धातुं दोषः काले च कुप्यति||६८||
स वृद्धिं बलकालं च प्राप्य दोषस्तृतीयकम्|
चतुर्थकं च कुरुते प्रत्यनीकबलक्षयात्||६९||
कृत्वा वेगं गतबलाः स्वे स्वे स्थाने व्यवस्थिताः|
पुनर्विवृद्धाः स्वे काले ज्वरयन्ति नरं मलाः||७०||
कफपित्तात्त्रिकग्राही पृष्ठाद्वातकफात्मकः|
वातपित्ताच्छिरोग्राही त्रिविधः स्यात्तृतीयकः||७१||
चतुर्थको दर्शयति प्रभावं द्विविधं ज्वरः|
जङ्घाभ्यां श्लैष्मिकः पूर्वं शिरस्तोऽनिलसम्भवः||७२||
विषमज्वर एवान्यश्चतुर्थकविपर्ययः|
त्रिविधो धातुरेकैको द्विधातुस्थः करोति यम्||७३||
प्रायशः सन्निपातेन दृष्टः पञ्चविधो ज्वरः|
सन्निपाते तु यो भूयान् स दोषः परिकीर्तितः||७४||
ऋत्वहोरात्रदोषाणां मनसश्च बलाबलात्|
कालमर्थवशाच्चैव ज्वरस्तं तं प्रपद्यते||७५||
गुरुत्वं दैन्यमुद्वेगः सदनं छर्द्यरोचकौ|
रसस्थिते बहिस्तापः साङ्गमर्दो विजृम्भणम्||७६||
रक्तोष्णाः पिडकास्तृष्णा सरक्तं ष्ठीवनं मुहुः|
दाहरागभ्रममदप्रलापा रक्तसंस्थिते||७७||
अन्तर्दाहः सतृण्मोहः सग्लानिः सृष्टविट्कता|
दौर्गन्ध्यं गात्रविक्षेपो ज्वरे मांसस्थिते भवेत्||७८||
स्वेदस्तीव्रा पिपासा च प्रलापो वम्यभीक्ष्णशः|
स्वगन्धस्यासहत्वं च मेदःस्थे ग्लान्यरोचकौ||७९||
विरेकवमने चोभे सास्थिभेदं प्रकूजनम्|
विक्षेपणं च गात्राणां श्वासश्चास्थिगते ज्वरे||८०||
हिक्का श्वासस्तथा कासस्तमसश्चातिदर्शनम्|
मर्मच्छेदो बहिः शैत्यं दाहोऽन्तश्चैव मज्जगे||८१||
शुक्रस्थानगतः शुक्रमोक्षं कृत्वा विनाश्य च|
प्राणं वाय्वग्निसोमैश्च सार्धं गच्छत्यसौ विभुः||८२||
रसरक्ताश्रितः साध्यो मेदोमांसगतश्च यः|
अस्थिमज्जगतः कृच्छ्रः शुक्रस्थो नैव सिद्ध्यति||८३||
हेतुभिर्लक्षणैश्चोक्तः पूर्वमष्टविधो ज्वरः|
समासेनोपदिष्टस्य व्यासतः शृणु लक्षणम्||८४||
शिरोरुक् पर्वणां भेदो दाहो रोम्णां प्रहर्षणम्|
कण्ठास्यशोषो वमथुस्तृष्णा मूर्च्छा भ्रमोऽरुचिः||८५||
स्वप्ननाशोऽतिवाग्जृम्भा वातपित्तज्वराकृतिः|
शीतको गौरवं तन्द्रा स्तैमित्यं पर्वणां च रुक्||८६||
शिरोग्रहः प्रतिश्यायः कासः स्वेदाप्रवर्तनम्|
सन्तापो मध्यवेगश्च वातश्लेष्मज्वराकृतिः||८७||
मुहुर्दाहो मुहुः शीतं स्वेदस्तम्भो मुहुर्मुहुः|
मोहः कासोऽरुचिस्तृष्णा श्लेष्मपित्तप्रवर्तनम्||८८||
लिप्ततिक्तास्यता तन्द्रा श्लेष्मपित्तज्वराकृतिः|
इत्येते द्वन्द्वजाः प्रोक्ताः ...|८९|
... सन्निपातज उच्यते||८९||
सन्निपातज्वरस्योर्ध्वं त्रयोदशविधस्य हि|
प्राक्सूत्रितस्य वक्ष्यामि लक्षणं वै पृथक् पृथक्||९०||
भ्रमः पिपासा दाहश्च गौरवं शिरसोऽतिरुक्|
वातपित्तोल्बणे विद्याल्लिङ्गं मन्दकफे ज्वरे||९१||
शैत्यं कासोऽरुचिस्तन्द्रापिपासादाहरुग्व्यथाः|
वातश्लेष्मोल्बणे व्याधौ लिङ्गं पित्तावरे विदुः||९२||
छर्दिः शैत्यं मुहुर्दाहस्तृष्णा मोहोऽस्थिवेदना|
मन्दवाते व्यवस्यन्ति लिङ्गं पित्तकफोल्बणे||९३||
सन्ध्यस्थिशिरसः शूलं प्रलापो गौरवं भ्रमः|
वातोल्बणे स्याद् द्व्यनुगे तृष्णा कण्ठास्यशुष्कता||९४||
रक्तविण्मूत्रता दाहः स्वेदस्तृड् बलसङ्क्षयः|
मूर्च्छा चेति त्रिदोषे स्याल्लिङ्गं पित्ते गरीयसि||९५||
आलस्यारुचिहृल्लासदाहवम्यरतिभ्रमैः|
कफोल्बणं सन्निपातं तन्द्राकासेन चादिशेत्||९६||
प्रतिश्या छर्दिरालस्यं तन्द्राऽरुच्यग्निमार्दवम्|
हीनवाते पित्तमध्ये लिङ्गं श्लेष्माधिके मतम्||९७||
हारिद्रमूत्रनेत्रत्वं दाहस्तृष्णा भ्रमोऽरुचिः|
हीनवाते मध्यकफे लिङ्गं पित्ताधिके मतम्||९८||
शिरोरुग्वेपथुः श्वासः प्रलापश्छर्द्यरोचकौ|
हीनपित्ते मध्यकफे लिङ्गं स्यान्मारुताधिके||९९||
शीतको गौरवं तन्द्रा प्रलापोऽस्थिशिरोऽतिरुक्|
हीनपित्ते वातमध्ये लिङ्गं श्लेष्माधिके विदुः||१००||
श्वासः कासः प्रतिश्यायो मुखशोषोऽतिपार्श्वरुक्|
कफहीने पित्तमध्ये लिङ्गं वाताधिके मतम्||१०१||
वर्चोभेदोऽग्निदौर्बल्यं [३] तृष्णा दाहोऽरुचिर्भ्रमः|
कफहीने वातमध्ये लिङ्गं पित्ताधिके विदुः||१०२||
सन्निपातज्वरस्योर्ध्वमतो वक्ष्यामि लक्षणम्|
क्षणे दाहः क्षणे शीतमस्थिसन्धिशिरोरुजा||१०३||
सास्रावे कलुषे रक्ते निर्भुग्ने चापि दर्शने [४] |
सस्वनौ सरुजौ कर्णौ कण्ठः शूकैरिवावृतः||१०४||
तन्द्रा मोहः प्रलापश्च कासः श्वासोऽरुचिर्भ्रमः|
परिदग्धा खरस्पर्शा जिह्वा स्रस्ताङ्गता परम्||१०५||
ष्ठीवनं रक्तपित्तस्य कफेनोन्मिश्रितस्य च|
शिरसो लोठनं तृष्णा निद्रानाशो हृदि व्यथा||१०६||
स्वेदमूत्रपुरीषाणां चिराद्दर्शनमल्पशः|
कृशत्वं नातिगात्राणां प्रततं कण्ठकूजनम्||१०७||
कोठानां श्यावरक्तानां मण्डलानां च दर्शनम्|
मूकत्वं स्रोतसां पाको गुरुत्वमुदरस्य च||१०८||
चिरात् पाकश्च दोषाणां सन्निपातज्वराकृतिः|१०९|
दोषे विबद्धे नष्टेऽग्नौ सर्वसम्पूर्णलक्षणः||१०९||
सन्निपातज्वरोऽसाध्यः कृच्छ्रसाध्यस्त्वतोऽन्यथा|
निदाने त्रिविधा प्रोक्ता या पृथग्जज्वराकृतिः||११०||
संसर्गसन्निपातानां तया चोक्तं स्वलक्षणम्|१११|
आगन्तुरष्टमो यस्तु स निर्दिष्टश्चतुर्विधः||१११||
अभिघाताभिषङ्गाभ्यामभिचाराभिशापतः|
शस्त्रलोष्टकशाकाष्ठमुष्ट्यरत्नितलद्विजैः||११२||
तद्विधैश्च हते गात्रे ज्वरः स्यादभिघातजः|
तत्राभिघातजे वायुः प्रायो रक्तं प्रदूषयन्||११३||
सव्यथाशोफवैवर्ण्यं करोति सरुजं ज्वरम्|११४|
कामशोकभयक्रोधैरभिषक्तस्य यो ज्वरः||११४||
सोऽभिषङ्गाज्वरो ज्ञेयो यश्च भूताभिषङ्गजः|
कामशोकभयाद्वायुः, क्रोधात् पित्तं, त्रयो मलाः||११५||
भूताभिषङ्गात् कुप्यन्ति भूतसामान्यलक्षणाः|
भूताधिकारे व्याख्यातं तदष्टविधलक्षणम्||११६||
विषवृक्षानिलस्पर्शात्तथाऽन्यैर्विषसम्भवैः|
अभिषक्तस्य चाप्याहुर्ज्वरमेकेऽभिषङ्गजम्||११७||
चिकित्सया विषघ्न्यैव स शमं लभते नरः|
अभिचाराभिशापाभ्यां सिद्धानां यः प्रवर्तते||११८||
सन्निपातज्वरो घोरः स विज्ञेयः सुदुःसहः|
सन्निपातज्वरस्योक्तं लिङ्गं यत्तस्य तत् स्मृतम्||११९||
चित्तोन्द्रियशरीराणामर्तयोऽन्याश्च नैकशः|
प्रयोगं त्वभिचारस्य दृष्ट्वा शापस्य चैव हि||१२०||
स्वयं श्रुत्वाऽनुमानेन लक्ष्यते प्रशमेन वा|
वैविध्यादभिचारस्य शापस्य च तदात्मके||१२१||
यथाकर्मप्रयोगेण लक्षणं स्यात् पृथग्विधम्|
ध्याननिःश्वासबहुलं लिङ्गं कामज्वरे स्मृतम्||१२२||
शोकजे बाष्पबहुलं त्रासप्रायं भयज्वरे|
क्रोधजे बहुसंरम्भं भूतावेशे त्वमानुषम्||१२३||
मूर्च्छामोहमदग्लानिभूयिष्ठं विषसम्भवे|
केषाञ्चिदेषां लिङ्गानां सन्तापो जायते पुरः||१२४||
पश्चात्तुल्यं तु केषाञ्चिदेषु कामज्वरादिषु|
कामादिजानामुद्दिष्टं ज्वराणां यद्विशेषणम्||१२५||
कामादिजानां रोगाणामन्येषामपि तत् स्मृतम्|
मनस्यभिहते पूर्वं कामाद्यैर्न तथा बलम्||१२६||
ज्वरः प्राप्नोति वाताद्यैर्देहो यावन्न दूष्यति|
देहे चाभिह(द्रु)ते पूर्वं वाताद्यैर्न तथा बलम्||१२७||
ज्वरः प्राप्नोति कामाद्यैर्मनो यावन्न दूष्यति|
ते पूर्वं केवलाः पश्चान्निजैर्व्यामिश्रलक्षणाः||१२८||
हेत्वौषधविशिष्टाश्च भवन्त्यागन्तवो ज्वराः|१२९|
संसृष्टाः सन्निपतिताः पृथग्वा कुपिता मलाः||१२९||
रसाख्यं धातुमन्वेत्य पक्तिं स्थानान्निरस्य च|
स्वेन तेनोष्मण चैव कृत्वा देहोष्मणो बलम्||१३०||
स्रोतांसि रुद्ध्वा सम्प्राप्ताः केवलं देहमुल्बणाः|
सन्तापमधिकं देहे जनयन्ति नरस्तदा||१३१||
भवत्यत्युष्णसर्वाङ्गो ज्वरितस्तेन चोच्यते|१३२|
स्रोतसां सन्निरुद्धत्वात् स्वेदं ना नाधिगच्छति||१३२||
स्वस्थानात् प्रच्युते चाग्नौ प्रायशस्तरुणेज्वरे|१३३|
अरुचिश्चाविपाकश्च गुरुत्वमुदरस्य च||१३३||
हृदयस्याविशुद्धिश्च तन्द्रा चालस्यमेव च|
ज्वरोऽविसर्गी बलवान् दोषाणामप्रवर्तनम्||१३४||
लालाप्रसेको हृल्लासः क्षुन्नाशो विरसं मुखम्|
स्तब्धसुप्तगुरुवं च गात्राणां बहुमूत्रता||१३५||
न विड् जीर्णा न च ग्लानिर्ज्वरस्यामस्य लक्षणम्|
ज्वरवेगोऽधिकस्तृष्णा प्रलापः श्वसनं भ्रमः||१३६||
मलप्रवृत्तिरुत्क्लेशः पच्यमानस्य लक्षणम्|१३७|
क्षुत् क्षामता लघुत्वं च गात्राणां ज्वरमार्दवम्||१३७||
दोषप्रवृत्तिरष्टाहो निरामज्वरलक्षणम्|१३८|
नवज्वरे दिवास्वप्नस्नानाभ्यङ्गान्नमैथुनम्||१३८||
क्रोधप्रवातव्यायामान् कषायांश्च विवर्जयेत्|१३९|
ज्वरे लङ्घनमेवादावुपदिष्टमृते ज्वरात्||१३९||
क्षयानिलभयक्रोधकामशोकश्रमोद्भवात् |१४०|
लङ्घनेन क्षयं नीते दोषे सन्धुक्षितेऽनले||१४०||
विज्वरत्वं लघुत्वं च क्षुच्चैवास्योपजायते |
प्राणाविरोधिना चैनं लङ्घनेनोपपादयेत्||१४१||
बलाधिष्ठानमारोग्यं यदर्थोऽयं क्रियाक्रमः|१४२|
लङ्घनं स्वेदनं कालो यवाग्वस्तिक्तको रसः||१४२||
पाचनान्यविपक्वानां दोषाणां तरुणे ज्वरे|१४३|
तृष्यते सलिलं चोष्णं दद्याद्वातकफज्वरे ||१४३||
मद्योत्थे पैत्तिके चाथ शीतलं तिक्तकैः शृतम्|
दीपनं पाचनं चैव ज्वरघ्नमुभयं हि तत्||१४४||
स्रोतसां शोधनं बल्यं रुचिस्वेदकरं शिवम्|१४५|
मुस्तपर्पटकोशीरचन्दनोदीच्यनागरैः||१४५||
शृतशीतं जलं दद्यात् पिपासाज्वरशान्तये|१४६|
कफप्रधानानुत्क्लिष्टान् दोषानामाशयस्थितान्||१४६||
बुद्ध्वा ज्वरकरान् काले वम्यानां वमनैर्हरेत्|१४७|
अनुपस्थितदोषाणां वमनं तरुणेज्वरे||१४७||
हृद्रोगं श्वासमानाहं मोहं च जनयेद्भृशम्|
सर्वदेहानुगाः सामा धातुस्था असुनिर्हराः ||१४८||
दोषाः फलानामामानां स्वरसा इव सात्ययाः|१४९|
वमितं लङ्घितं काले यवागूभिरुपाचरेत्||१४९||
यथास्वौषधसिद्धाभिर्मण्डपूर्वाभिरादितः|
यावज्ज्वरमृदूभावात् षडहं वा विचक्षणः||१५०||
तस्याग्निर्दीप्यते ताभिः समिद्भिरिव पावकः|
ताश्च भेषजसंयोगाल्लघुत्वाच्चाग्निदीपनाः||१५१||
वातमूत्रपुरीषाणां दोषाणां चानुलोमनाः|
स्वेदनाय द्रवोष्णत्वाद्द्रवत्वात्तृट्प्रशान्तये||१५२||
आहारभावात् प्राणाय सरत्वाल्लाघवाय च|
ज्वरघ्न्यो ज्वरसात्म्यत्वात्तस्मात् पेयाभिरादितः||१५३||
ज्वरानुपचरेद्धीमानृते मद्यसमुत्थितात्|
मदात्यये मद्यनित्ये ग्रीष्मे पित्तकफाधिके||१५४||
ऊर्ध्वगे रक्तपित्ते च यवागूर्न हिता ज्वरे|१५५|
तत्र तर्पणमेवाग्रे प्रयोज्यं लाजसक्तुभिः||१५५||
ज्वरापहैः फलरसैर्युक्तं समधुशर्करम्|१५६|
ततः सात्म्यबलापेक्षी भोजयेज्जीर्णतर्पणम्||१५६||
तनुना मुद्गयूषेण जाङ्गलानां रसेन वा|
अन्नकालेषु चाप्यस्मै विधेयं दन्तधावनम्||१५७||
योऽस्य वक्त्ररसस्तस्माद्विपरीतं प्रियं च यत्|
तदस्य मुखवैशद्यं प्रकाङ्क्षां चान्नपानयोः||१५८||
धत्ते रसविशेषाणामभिज्ञत्वं करोति यत्|
विशोध्य द्रुमशाखाग्रैरास्यं प्रक्षाल्य चासकृत्||१५९||
मस्त्विक्षुरसमद्याद्यैर्यथाहारमवाप्नुयात्|१६०|
पाचनं शमनीयं वा कषायं पाययेद्भिषक्||१६०||
ज्वरितं षडहेऽतीते लघ्वन्नप्रतिभोजितम्|१६१|
स्तभ्यन्ते न विपच्यन्ते कुर्वन्ति विषमज्वरम्||१६१||
दोषा बद्धाः कषायेण स्तम्भित्वात्तरुणे ज्वरे|
न तु कल्पनमुद्दिश्य कषायः प्रतिषिध्यते||१६२||
यः कषायकषायः स्यात् स वर्ज्यस्तरुणज्वरे|१६३|
यूषैरम्लैरनम्लैर्वा जाङ्गलैर्वा रसैर्हितैः||१६३||
दशाहं यावदश्नीयाल्लघ्वन्नं ज्वरशान्तये|१६४|
अत ऊर्ध्वं कफे मन्दे वातपित्तोत्तरे ज्वरे||१६४||
परिपक्वेषु दोषेषु सर्पिष्पानं यथाऽमृतम्|
निर्दशाहमपि ज्ञात्वा कफोत्तरमलङ्घितम्||१६५||
न सर्पिः पाययेद्वैद्यः कषायैस्तमुपाचरेत् |
यावल्लघुत्वादशनं दद्यान्मांसरसेन च||१६६||
बलं ह्यलं निग्रहाय दोषाणां, बलकृच्च तत् |१६७|
दाहतृष्णापरीतस्य वातपित्तोत्तरं ज्वरम्||१६७||
बद्धप्रच्युतदोषं वा निरामं पयसा जयेत्|१६८|
क्रियाभिराभिः प्रशमं न प्रयाति यदा ज्वरः||१६८||
अक्षीणबलमांसाग्नेः शमयेत्तं विरेचनैः|१६९|
ज्वरक्षीणस्य न हितं वमनं न विरेचनम्||१६९||
कामं तु पयसा तस्य निरूहैर्वा हरेन्मलान्|
निरूहो बलमग्निं च विज्वरत्वं मुदं रुचिम्||१७०||
परिपक्वेषु दोषेषु प्रयुक्तः शीघ्रमावहेत्|
पित्तं वा कफपित्तं वा पित्ताशयगतं हरेत्||१७१||
स्रंसनं त्रीन्मलान् बस्तिर्हरेत् पक्वाशयस्थितान्|१७२|
ज्वरे पुराणे सङ्क्षीणे कफपित्ते दृढाग्नये||१७२||
रूक्षबद्धपुरीषाय प्रदद्यादनुवासनम्|१७३|
गौरवे शिरसः शूले विबद्धेष्विन्द्रियेषु च||१७३||
जीर्णज्वरे रुचिकरं कुर्यान्मूर्धविरेचनम्|१७४|
अभ्यङ्गांश्च प्रदेहांश्च परिषेकावगाहने||१७४||
विभज्य शीतोष्णकृतं कुर्याज्जीर्णे ज्वरे भिषक्|
तैराशु प्रशमं याति बहिर्मार्गगतो ज्वरः||१७५||
लभन्ते सुखमङ्गानि बलं वर्णश्च वर्धते|१७६|
धूपनाञ्जनयोगैश्च यान्ति जीर्णज्वराः शमम्||१७६||
त्वङ्मात्रशेषा येषां च भवत्यागन्तुरन्वयः|१७७|
इति क्रियाक्रमः सिद्धो ज्वरघ्नः सम्प्रकाशितः||१७७||
येषां त्वेष क्रमस्तानि द्रव्याण्यूर्ध्वमतः शृणु|
रक्तशाल्यादयः शस्ताः पुराणाः षष्टिकैः सह||१७८||
यवाग्वोदनलाजार्थे ज्वरितानां ज्वरापहाः|१७९|
लाजपेयां सुखजरां पिप्पलीनागरैः शृताम्||१७९||
पिबेज्ज्वरी ज्वरहरां क्षुद्वानल्पाग्निरादितः|
अम्लाभिलाषी तामेव दाडिमाम्लां सनागराम्||१८०||
सृष्टविट् पैत्तिको वाऽथ शीतां मधुयुतां पिबेत्|
पेयां वा रक्तशालीनां पार्श्वबस्तिशिरोरुजि||१८१||
श्वदंष्ट्राकण्टकारिभ्यां सिद्धां ज्वरहरां पिबेत्|
ज्वरातिसारी पेयां वा पिबेत् साम्लां शृतां नरः||१८२||
पृश्निपर्णीबलाबिल्वनागरोत्पलधान्यकैः|
शृतां विदारीगन्धाद्यैर्दीपनीं स्वेदनीं नरः||१८३||
कासी श्वासी च हिक्की च यवागूं ज्वरितः पिबेत्|
विबद्धवर्चाः सयवां पिप्पल्यामलकैः शृताम्||१८४||
सर्पिष्मतीं पिबेत् पेयां ज्वरी दोषानुलोमनीम्|
कोष्ठे विबद्धे सरुजि पिबेत् पेयां शृतां ज्वरी||१८५||
मृद्वीकापिप्पलीमूलचव्यामलकनागरैः|
पिबेत् सबिल्वां पेयां वा ज्वरे सपरिकर्तिके||१८६||
बलावृक्षाम्लकोलाम्लकलशीधावनीशृताम्|
अस्वेदनिद्रस्तृष्णार्तः पिबेत् पेयां सशर्कराम्||१८७||
नागरामलकैः सिद्धां घृतभृष्टां ज्वरापहाम्|१८८|
मुद्गान्मसूरांश्चणकान् कुलत्थान् समकुष्टकान्||१८८||
यूषार्थे यूषसात्म्यानां ज्वरितानां प्रदापयेत्|१८९|
पटोलपत्रं सफलं कुलकं पापचेलिकम्||१८९||
कर्कोटकं कठिल्लं च विद्याच्छाकं ज्वरे हितम्|१९०|
लावान् कपिञ्जलानेणांश्चकोरानुपचक्रकान्||१९०||
कुरङ्गान् कालपुच्छांश्च हरिणान् पृषताञ्छशान्|
प्रदद्यान्मांससात्म्याय ज्वरिताय ज्वरापहान्||१९१||
ईषदम्लाननम्लान् वा रसान् काले विचक्षणः|
कुक्कुटांश्च मयूरांश्च तित्तिरिक्रौञ्चवर्तकान्||१९२||
गुरूष्णत्वान्न शंसन्ति ज्वरे केचिच्चिकित्सकाः|
लङ्घनेनानिलबलं ज्वरे यद्यधिकं भवेत्||१९३||
भिषङ्मात्राविकल्पज्ञो दद्यात्तानपि कालवित्|१९४|
घर्माम्बु चानुपानार्थं तृषिताय प्रदापयेत्||१९४||
मद्यं वा मद्यसात्म्याय यथादोषं यथाबलम्|१९५|
गुरूष्णस्निग्धमधुरान् कषायांश्च नवज्वरे||१९५||
आहारान् दोषपक्त्यर्थं प्रायशः परिवर्जयेत्|
अन्नपानक्रमः सिद्धो ज्वरघ्नः सम्प्रकाशितः||१९६||
अत ऊर्ध्वं प्रवक्ष्यन्ते कषाया ज्वरनाशनाः| पाक्यं शीतकषायं वा मुस्तपर्पटकं पिबेत्||१९७||
सनागरं पर्पटकं पिबेद्वा सदुरालभम्| किराततिक्तकं मुस्तं गुडूचीं विश्वभेषजम्||१९८||
पाठामुशीरं सोदीच्यं पिबेद्वा ज्वरशान्तये| ज्वरघ्ना दीपनाश्चैते कषाया दोषपाचनाः||१९९||
तृष्णारुचिप्रशमना मुखवैरस्यनाशनाः|२००|
कलिङ्गकाः पटोलस्य पत्रं कटुकरोहिणी||२००||
पटोलः सारिवा मुस्तं पाठा कटुकरोहिणी|
निम्बः पटोलस्त्रिफला मृद्वीका मुस्तवत्सकौ|| २०१||
किराततिक्तममृता चन्दनं विश्वभेषजम्|
गुडूच्यामलकं मुस्तमर्धश्लोकसमापनाः||c०२||
कषायाः शमयन्त्याशु पञ्च पञ्चविधाञ्ज्वरान्|
सन्ततं सततान्येद्युस्तृतीयकचतुर्थकान्||२०३||
वत्सकारग्वधौ पाठां षड्ग्रन्थां कटुरोहिणीम्|
मूर्वां सातिविषां निम्बं पटोलं धन्वयासकम्||२०४||
वचां मुस्तमुशीरं च मधुकं त्रिफलां बलाम्|
पाक्यं शीतकषायं वा पिबेज्ज्वरहरं नरः||२०५||
मधूकमुस्तमृद्वीकाकाश्मर्याणि परूषकम्|
त्रायमाणामुशीरं च त्रिफलां कटुरोहिणीम्||२०६||
पीत्वा निशिस्थितं जन्तुर्ज्वराच्छीघ्रं विमुच्यते|२०७|
जात्यामलकमुस्तानि तद्वद्धन्वयवासकम्||२०७||
विबद्धदोषो ज्वरितः कषायं सगुडं पिबेत्|
त्रिफलां त्रायमाणां च मृद्वीकां कटुरोहिणीम्||२०८||
पित्तश्लेष्महरस्त्वेष कषायो ह्यानुलोमिकः|
त्रिवृताशर्करायुक्तः पित्तश्लेष्मज्वरापहः||२०९||
बृहत्यौ वत्सकं मुस्तं देवदारु महौषधम्|
कोलवल्ली च योगोऽयं सन्निपातज्वरापहः||२१०||
शटी पुष्करमूलं च व्याघ्री शृङ्गी दुरालभा|
गुडूची नागरं पाठा किरातं कटुरोहिणी||२११||
एष शट्यादिको वर्गः सन्निपातज्वरापहः|
कासहृद्ग्रहपार्श्वार्तिश्वासतन्द्रासु शस्यते||२१२||
बृहत्यौ पौष्करं भार्गी शटी शृङ्गी दुरालभा|
वत्सकस्य च बीजानि पटोलं कटुरोहिणी||२१३||
बृहत्यादिर्गणः प्रोक्तः सन्निपातज्वरापहः|
कासादिषु च सर्वेषु दद्यात् सोपद्रवेषु च||२१४||
ज्वराः कषायैर्वमनैर्लङ्घनैर्लघुभोजनैः|
रूक्षस्य ये न शाम्यन्ति सर्पिस्तेषां भिषग्जितम्||२१६||
रूक्षं तेजो ज्वरकरं तेजसा रूक्षितस्य च|
यः स्यादनुबलो धातुः स्नेहवध्यः स चानिलः||२१७||
कषायाः सर्व एवैते सर्पिषा सह योजिताः|
प्रयोज्या ज्वरशान्त्यर्थमग्निसन्धुक्षणाः शिवाः||२१८||
पिप्पल्यश्चन्दनं मुस्तमुशीरं कटुरोहिणी|
कलिङ्गकास्तामलकी सारिवाऽतिविषा स्थिरा||२१९||
द्राक्षामलकबिल्वानि त्रायमाणा निदिग्धिका|
सिद्धमितैर्घृतं सद्यो जीर्णज्वरमपोहति||२२०||
क्षयं कासं शिरःशूलं पार्श्वशूलं हलीमकम्|
अंसाभितापमाग्निं च विषमं सन्नियच्छति||२२१||
वासां गुडूचीं त्रिफलां त्रायमाणां यवासकम्|
पक्त्वा तेन कषायेण पयसा द्विगुणेन च||२२२||
पिप्पलीमुस्तमृद्वीकाचन्दनोत्पलनागरैः|
कल्कीकृतैश्च विपचेद्धृतं जीर्णज्वरापहम्||२२३||
बलां श्वदंष्ट्रां बृहतीं कलसीं धावनीं स्थिराम्|
निम्बं पर्पटकं मुस्तं त्रायमाणां दुरालभाम्||२२४||
कृत्वा कषायं पेष्यार्थे दद्यात्तामलकीं शटीम्|
द्राक्षां पुष्करमूलं च मेदामामलकानि च||२२५||
घृतं पयश्च तत् सिद्धं सर्पिर्ज्वरहरं परम्|
क्षयकासशिरःशूलपार्श्वशूलांसतापनुत् ||२२६||
ज्वरिभ्यो बहुदोषेभ्य ऊर्ध्वं चाधश्च बुद्धिमान्|
दद्यात् संशोधनं काले कल्पे यदुपदेक्ष्यते||२२७||
मदनं पिप्पलीभिर्वा कलिङ्गैर्मधुकेन वा|
युक्तमुष्णाम्बुना पेयं वमनं ज्वरशान्तये||२२८||
क्षौद्राम्बुना रसेनेक्षोरथवा लवणाम्बुना|
ज्वरे प्रच्छर्दनं शस्तं मद्यैर्वा तर्पणेन वा||२२९||
मृद्वीकामलकानां वा रसं प्रस्कन्दनं पिबेत्|
रसमामलकानां वा घृतभृष्टं ज्वरापहम्||२३०||
लिह्याद्वा त्रैवृतं चूर्णं संयुक्तं मधुसर्पिषा|
पिबेद्वा क्षौद्रमावाप्य सघृतं त्रिफलारसम्||२३१||
आरग्वधं वा पयसा मृद्वीकानां रसेन वा|
त्रिवृतां त्रायमाणां वा पयसा ज्वरितः पिबेत्||२३२||
ज्वराद्विमुच्यते पीत्वा मृद्वीकाभिः सहाभयाम्|
पयोऽनुपानमुष्णं वा पीत्वा द्राक्षारसं नरः||२३३||
कासाच्छ्वासाच्छिरःशूलात्पार्श्वशूलाच्चिरज्वरात्|
मुच्यते ज्वरितः पीत्वा पञ्चमूलीशृतं पयः||२३४||
एरण्डमूलोत्क्वथितं ज्वरात् सपरिकर्तिकात्|
पयो विमुच्यते पीत्वा तद्वद्बिल्वशलाटुभिः||२३५||
त्रिकण्टकबलाव्याघ्रीगुडनागरसाधितम्|
वर्चोमूत्रविबन्धघ्नं शोफज्वरहरं पयः||२३६||
सनागरं समृद्वीकं सघृतक्षौद्रशर्करम्|
शृतं पयः सखर्जूरं पिपासाज्वरनाशनम्||२३७||
चतुर्गुणेनाम्भसा वा शृतं ज्वरहरं पयः|
धारोष्णं वा पयः सद्यो वातपित्तज्वरं जयेत्||२३८||
जीर्णज्वराणां सर्वेषां पयः प्रशमनं परम्|
पेयं तदुष्णं शीतं वा यथास्वं भेषजैः शृतम्||२३९||
प्रयोजयेज्ज्वरहरान्निरूहान् सानुवासनान्|
पक्वाशयगते दोषे वक्ष्यन्ते ये च सिद्धिषु||२४०||
पटोलारिष्टपत्राणि सोशीरश्चतुरङ्गुलः|
ह्रीबेरं रोहिणी तिक्ता श्वदंष्ट्रा मदनानि च||२४१||
स्थिरा बला च तत् सर्वं पयस्यर्धोदके शृतम्|
क्षीरावशेषं निर्यूहं संयुक्तं मधुसर्पिषा||२४२||
कल्कैर्मदनमुस्तानां पिप्पल्या मधुकस्य च|
वत्सकस्य च संयुक्तं बस्तिं दद्याज्ज्वरापहम्||२४३||
शुद्धे मार्गे हृते दोषे विप्रसन्नेषु धातुषु|
गताङ्गशूलो लघ्वङ्गः सद्यो भवति विज्वरः||२४४||
आरग्वधमुशीरं च मदनस्य फलं तथा|
चतस्रः पर्णिनीश्चैव [१] निर्यूहमुपकल्पयेत्||२४५||
प्रियङ्गुर्मदनं मुस्तं शताह्वा मधुयष्टिका|
कल्कः सर्पिर्गुडः क्षौद्रं ज्वरघ्नो बस्तिरुत्तमः||२४६||
गुडूचीं त्रायमाणां च चन्दनं मधुकं वृषम्|
स्थिरां बलां पृश्निपर्णीं मदनं चेति साधयेत्||२४७||
रसं जाङ्गलमांसस्य रसेन सहितं भिषक्|
पिप्पलीफलमुस्तानां कल्केन मधुकस्य च||२४८||
ईषत्सलवणं युक्त्या निरूहं मधुसर्पिषा|
ज्वरप्रशमनं दद्याद्बलस्वेदरुचिप्रदम्||२४९||
जीवन्तीं मधुकं मेदां पिप्पलीं मदनं वचाम्|
ऋद्धिं रास्नां बलां विश्वं [२] शतपुष्पां शतावरीम्||२५०||
पिष्ट्वा क्षीरं जलं सर्पिस्तैलं च विपचेद्भिषक्|
आनुवासनिकं स्नेहमेतं विद्याज्ज्वरापहम्||२५१||
पटोलपिचुमर्दाभ्यां गुडूच्या मधुकेन च|
मदनैश्च शृतः स्नेहो ज्वरघ्नमनुवासनम्||२५२||
चन्दनागुरुकाश्मर्यपटोलमधुकोत्पलैः|
सिद्धः स्नेहो ज्वरहरः स्नेहबस्तिः प्रशस्यते||२५३||
यदुक्तं भेषजाध्याये विमाने रोगभेषजे|
शिरोविरेचनं कुर्याद्युक्तिज्ञस्तज्ज्वरापहम्||२५४||
यच्च नावनिकं तैलं याश्च तैलं याश्च प्राग्धूमवर्तयः|
मात्राशितीये निर्दिष्टाः प्रयोज्यास्ता ज्वरेष्वपि||२५५||
अभ्यङ्गांश्च प्रदेहांश्च परिषेकांश्च कारयेत्|
यथाभिलाषं शीतोष्णं विभज्य द्विविधं ज्वरम्||२५६||
सहस्रधौतं सर्पिर्वा तैलं वा चन्दनादिकम्|
दाहज्वरप्रशमनं दद्यादभ्यञ्जनं भिषक्||२५७||
अथ चन्दनाद्यं तैलमुपदेक्ष्यामः-
चन्दनभद्रश्रीकालानुसार्यकालीयकपद्मापद्मकोशीरसारिवामधुकप्रपौण्डरीकनागपुष्पोदीच्यवन्यपद्मोत्पलनलिनकुमुद-सौगन्धिकपुण्डरीकशतपत्रबिसमृणालशालूकशैवालकशेरुकानन्ताकुशकाशेक्षुदर्भशरनलशालिमूलजम्बुवेतसवानीरगुन्द्रा-ककुभासनाश्वकर्णस्यन्दनवातपोथशालतालधवतिनिशखदिरकदरकदम्बकाश्मर्यफलसर्जप्लक्षवटकपीतनोदुम्बराश्वत्थ-न्यग्रोधधातकीदूर्वेत्कटशृङ्गाटकमञ्जिष्ठाज्योतिष्मतीपुष्करबीजक्रौञ्चादनबदरीकोविदारकदली-संवर्तकारिष्टशतपर्वाशीतकुम्भिकाशतावरीश्रीपर्णीश्रावणीमहाश्रावणीरोहिणीशीतपाक्योदनपाकीकालबलापयस्याविदारी-जीवकर्षभकमेदामहामेदामधुरसर्ष्यप्रोक्तातृणशून्यमोचरसाटरूषकबकुलकुटजपटोलनिम्बशाल्मलीनारिकेल-खर्जूरमृद्वीकाप्रियालप्रियङ्गुधन्वनात्मागुप्तामधूकानामन्येषां च शीतवीर्याणां यथालाभमौषधानां कषायं कारयेत्|
तेन कषायेण द्विगुणितपयसा तेषामेव च कल्केन कषायार्धमात्रं मृद्वग्निना साधयेत्तैलम्| एतत्तैलमभ्यङ्गात् सद्यो दाहज्वरमपनयति|
एतैरेव चौषधैरश्लक्ष्णपिष्टैः सुशीतैः प्रदेहं कारयेत्|
एतैरेव च शृतशीतं सलिलमवगाहपरिषेकार्थं प्रयुञ्जीत||२५८||
इति चन्दनाद्यं तैलम्|
मध्वारनालक्षीरदधिघृतसलिलसेकावगाहाश्च सद्यो दाहज्वरमपनयन्ति शीतस्पर्शत्वात्||२५९||
भवन्ति चात्र-
पौष्करेषु सुशीतेषु पद्मोत्पलदलेषु च|
कदलीनां च पत्रेषु क्षौमेषु विमलेषु च||२६०||
चन्दनोदकशीतेषु शीते धारागृहेऽपि वा|
हिमाम्बुसिक्ते सदने दाहार्तः संविशेत् सुखम्||२६१||
हेमशङ्खप्रवालानां मणीनां मौक्तिकस्य च|
चन्दनोदकशीतानां संस्पर्शानुरसान् स्पृशेत्||२६२||
स्रग्भिर्नीलोत्पलैः पद्मैर्व्यजनैर्विविधैरपि|
शीतवातावहैर्व्यज्ज्येच्चन्दनोदकवर्षिभिः ||२६३||
नद्यस्तडागाः पद्मिन्यो ह्रदाश्च विमलोदकाः|
अवगाहे हिता दाहतृष्णाग्लानिज्वरापहाः||२६४||
प्रियाः प्रदक्षिणाचाराः प्रमदाश्चन्दनोक्षिताः|
सान्त्वयेयुः परैः कामैर्मणिमौक्तिकभूषणाः||२६५||
शीतानि चान्नपानानि शीतान्युपवनानि च|
वायवश्चन्द्रपादाश्च शीता दाहज्वरापहाः||२६६||
अथोष्णाभिप्रायिणां ज्वरितानामभ्यङ्गादीनुपक्रमानुपदेक्ष्यामः-अगुरुकुष्ठतगरपत्रनलदशैलेयध्यामकहरेणुकास्थौणेयकक्षेमकैलावराङ्गदलपुरतमालपत्रभूतीकरोहिषसरलशल्लकी-देवदार्वग्निमन्थबिल्वस्योनाककाश्मर्यपाटलापुनर्नवावृश्चीरकण्टकारीबृहतीशालपर्णीपृश्निपर्णीमाषपर्णीमुद्गपर्णीगोक्षुरकैरण्ड-शोभाञ्जनकवरुणार्कचिरबिल्वतिल्वकशटीपुष्करमूलगण्डीरोरुबूकपत्तूराक्षीवाश्मान्तकशिग्रुमातुलुङ्गपीलुकमूलकपर्णी-तिलपर्णीपीलुपर्णीमेषशृङ्गीहिंस्रादन्तशठैरावतकभल्लातकास्फोतकाण्डीरात्मजैकेषीकाकरञ्जधान्यकाजमोद-पृथ्वीकासुमुखसुरसकुठेरककालमालकपर्णासक्षवकफणिज्झकभूस्तृणशृङ्गवेरपिप्पलीसर्षपाश्वगन्धारास्नारुहारोहावचाबलातिबला-गुडूचीशतपुष्पाशीतवल्लीनाकुलीगन्धनाकुलीश्वेताज्योतिष्मतीचित्रकाध्यण्डाम्लचाङ्गेरी-तिलबदरकुलत्थमाषाणामेवंविधानामन्येषां चोष्णवीर्याणां यथालाभमौषधानां कषायं कारयेत्, तेन कषायेण तेषामेव चकल्केन सुरासौवीरकतुषोदकमैरेयमेदकदधिमण्डारनालकट्वरप्रतिविनीतेन तैलपात्रं विपाचयेत्|
तेन सुखोष्णेन तैलेनोष्णाभिप्रायिणं ज्वरितमभ्यञ्ज्यात्, तथा शीतज्वरः प्रशाम्यति; एतैरेव चौषधैः श्लक्ष्णपिष्टैः सुखोष्णैः प्रदेहंकारयेत्, एतैरेव च शृतं सुखोष्णं सलिलमवगाहनार्थं परिषेकार्थं च प्रयुञ्जीत शीतज्वरप्रशमार्थम्||२६७||
इत्यगुर्वाद्यं तैलम्
भवन्ति चात्र-
त्रयोदशविधः स्वेदः स्वेदाध्याये निदर्शितः|
मात्राकालविदा युक्तः स च शीतज्वरापहः||२६८||
सा कुटी तच्च शयनं तच्चावच्छादनं ज्वरम्|
शीतं प्रशमयन्त्याशु धूपाश्चागुरुजा घनाः||२६९||
चारूपचितगात्र्यश्च तरुण्यो यौवनोष्मणा|
आश्लेषाच्छमयन्त्याशु प्रमदाः शिशिरज्वरम्||२७०||
स्वेदनान्यन्नपानानि वातश्लेष्महराणि च|
शीतज्वरं जयन्त्याशु संसर्गबलयोजनात्||२७१||
वातजे श्रमजे चैव पुराणे क्षतजे ज्वरे|
लङ्घनं न हितं विद्याच्छमनैस्तानुपाचरेत्||२७२||
विक्षिप्यामाशयोष्माणं यस्माद्गत्वा रसं नृणाम्|
ज्वरं कुर्वन्ति दोषास्तु हीयतेऽग्निबलं ततः||२७३||
यथा प्रज्वलितो वह्निः स्थाल्यामिन्धनवानपि|
न पचत्योदनं सम्यगनिलप्रेरितो बहिः||२७४||
पक्तिस्थानात्तथा दोषैरूष्मा क्षिप्तो बहिर्नृणाम्|
न पचत्यभ्यवहृतं कृच्छ्रात् पचति वा लघु||२७५||
अतोऽग्निबलरक्षार्थं लङ्घनादिक्रमो हितः|
सप्ताहेन हि पच्यन्ते सप्तधातुगता मलाः||२७६||
निरामश्चाप्यतः प्रोक्तो ज्वरः प्रायोऽष्टमेऽहनि|
उदीर्णदोषस्त्वल्पाग्निरश्नन् गुरु विशेषतः||२७७||
मुच्यते सहसा प्राणैश्चिरं क्लिश्यति वा नरः|
एतस्मात्कारणाद्विद्वान् वातिकेऽप्यादितो ज्वरे||२७८||
नाति गुर्वति वा स्निग्धं भोजयेत् सहसा नरम्|
ज्वरे मारुतजे त्वादावनपेक्ष्यापि हि क्रमम्||२७९||
कुर्यान्निरनुबन्धानामभ्यङ्गादीनुपक्रमान्|
पाययित्वा कषायं च भोजयेद्रसभोजनम्||२८०||
जीर्णज्वरहरं कुर्यात् सर्वशश्चाप्युपक्रमम्|
श्लेष्मलानामवातानां ज्वरोऽनुष्णः कफाधिकः||२८१||
परिपाकं न सप्ताहेनापि याति मृदूष्मणाम्|
तं क्रमेण यथोक्तेन लङ्घनाल्पाशनादिना||२८२||
आदशाहमुपक्रम्य कषायाद्यैरुपाचरेत्|२८३|
सामा ये ये च कफजाः कफपित्तज्वराश्च ये||२८३||
लङ्घनं लङ्घनीयोक्तं तेषु कार्यं प्रति प्रति|२८४|
वमनैश्च विरेकैश्च बस्तिभिश्च यथाक्रमम्||२८४||
ज्वरानुपचरेद्धीमान् कफपित्तानिलोद्भवान्|
संसृष्टान् सन्निपतितान् बुद्ध्वा तरतमैः समैः||२८५||
ज्वरान् दोषक्रमापेक्षी यथोक्तैरौषधैर्जयेत्|
वर्धनेनैकदोषस्य क्षपणेनोच्छ्रितस्य वा||२८६||
कफस्थानानुपूर्व्या वा सन्निपातज्वरं जयेत्|२८७|
सन्निपातज्वरस्यान्ते कर्णमूले सुदारूणः||२८७||
शोथः सञ्जायते तेन कश्चिदेव प्रमुच्यते|
रक्तावसेचनैः शीघ्रं सर्पिष्पानैश्च तं जयेत्||२८८||
प्रदेहैः कफपित्तघ्नैर्नावनैः कवलग्रहैः|२८९|
शीतोष्णस्निग्धरूक्षाद्यैर्ज्वरो यस्य न शाम्यति||२८९||
शाखानुसारी रक्तस्य सोऽवसेकात् प्रशाम्यति|२९०|
विसर्पेणाभिघातेन यश्च विस्फोटकैर्ज्वरः||२९०||
तत्रादौ सर्पिषः पानं कफपित्तोत्तरो न चेत्|२९१|
दौर्बल्याद्देहधातूनां ज्वरो जीर्णोऽनुवर्तते||२९१||
बल्येः सम्बृंहणैस्तस्मादाहारैस्तमुपाचरेत्|२९२|
कर्म साधारणं जह्यात्तृतीयकचतुर्थकौ ||२९२||
आगन्तुरनुबन्धो हि प्रायशो विषमज्वरे|
वातप्रधानं सर्पिर्भिर्बस्तिभिः सानुवासनैः||२९३||
स्निग्धोष्णैरन्नपानैश्च शमयेद्विषमज्वरम्|
विरेचनेन पयसा सर्पिषा संस्कृतेन च||२९४||
विषमं तिक्तशीतैश्च ज्वरं पित्तोत्तरं जयेत्|
वमनं पाचनं रूक्षमन्नपानं विलङ्घनम्||२९५||
कषायोष्णं च विषमे ज्वरे शस्तं कफोत्तरे|२९६|
योगाः पराः प्रवक्ष्यन्ते विषमज्वरनाशनाः||२९६||
प्रयोक्तव्या मतिमता दोषादीन् प्रविभज्य ते|
सुरा समण्डा पानार्थे भक्ष्यार्थे चरणायुधः||२९७||
तित्तिरिश्च मयूरश्च प्रयोज्या विषमज्वरे|
पिबेद्वा षट्पलं सर्पिरभयां वा प्रयोजयेत्||२९८||
त्रिफलायाः कषायं वा गुडूच्या रसमेव वा|
नीलिनीमजगन्धां च त्रिवृतां कटुरोहिणीम्||२९९||
पिबेज्ज्वरागमे युक्त्या स्नेहस्वेदोपपादितः|
सर्पिषो महतीं मात्रां पीत्वा वा छर्दयेत् पुनः||३००||
उपयुज्यान्नपानं वा प्रभूतं पुनरुल्लिखेत्|
सान्नं मद्यं प्रभूतं वा पीत्वा स्वप्याज्ज्वरागमे||३०१||
आस्थापनं यापनं वा कारयेद्विषमज्वरे|
पयसा वृषदंशस्य शकृद्वा तदहः पिबेत्||३०२||
वृषस्य दधिमण्डेन सुरया वा ससैन्धवम्|
पिप्पल्यास्त्रिफलायाश्च दध्नस्तक्रस्य सर्पिषः||३०३||
पञ्चगव्यस्य पयसः प्रयोगो विषमज्वरे|
रसोनस्य सतैलस्य प्राग्भक्तमुपसेवनम्||३०४||
मेद्यानामुष्णवीर्याणामामिषाणां च भक्षणम्|
हिङ्गुतुल्या तु वैयाघ्री वसा नस्यं ससैन्धवा||३०५||
पुराणसर्पिः सिंहस्य वसा तद्वत् ससैन्धवा|
सैन्धवं पिप्पलीनां च तण्डुलाः समनःशिलाः||३०६||
नेत्राञ्जनं तैलपिष्टं शस्यते विषमज्वरे|
पलङ्कषा निम्बपत्रं वचा कुष्ठं हरीतकी||३०७||
सर्षपाः सयवाः सर्पिर्धूपनं ज्वरनाशनम्|
ये धूमा धूपनं यच्च नावनं चाञ्जनं च यत्||३०८||
मनोविकारे निर्दिष्टं कार्यं तद्विषमज्वरे|
मणीनामोषधीनां च मङ्गल्यानां विषस्य च||३०९||
धारणादगदानां च सेवनान्न भवेज्ज्वरः|३१०|
सोमं सानुचरं देवं समातृगणमीश्वरम्||३१०||
पूजयन् प्रयतः शीघ्रं मुच्यते विषमज्वरात्|
विष्णुं सहस्रमूर्धानं चराचरपतिं विभुम्||३११||
स्तुवन्नामसहस्रेण ज्वरान् सर्वानपोहति|
ब्रह्माणमश्विनाविन्द्रं हुतभक्षं हिमाचलम्||३१२||
गङ्गां मरुद्गणांश्चेष्ट्या पूजयञ्जयति ज्वरान्|
भक्त्या मातुः पितुश्चैव गुरूणां पूजनेन च||३१३||
ब्रह्मचर्येण तपसा सत्येन नियमेन च|
जपहोमप्रदानेन वेदानां श्रवणेन च||३१४||
ज्वराद्विमुच्यते शीघ्रं साधूनां दर्शनेन च|
ज्वरे रसस्थे वमनमुपवासं च कारयेत्||३१५||
सेकप्रदेहौ रक्तस्थे तथा संशमनानि च|
विरेचनं सोपवासं मांसमेदःस्थिते हितम्||३१६||
अस्थिमज्जगते देया निरूहाः सानुवासनाः|३१७|
शापाभिचाराद्भूतानामभिषङ्गाच्च यो ज्वरः||३१७||
दैवव्यपाश्रयं तत्र सर्वमौषधमिष्यते|
अभिघातज्वरो नश्येत् पानाभ्यङ्गेन सर्पिषः||३१८||
रक्तावसेकैर्मद्यैश्च सात्म्यैर्मांसरसौदनैः|
सानाहो मद्यसात्म्यानां मदिरारसभोजनैः||३१९||
क्षतानां व्रणितानां च क्षतव्रणचिकित्सया|
आश्वासेनेष्टलाभेन वायोः प्रशमनेन च||३२०||
हर्षणैश्च शमं यान्ति कामशोकभयज्वराः|
काम्यैरर्थैर्मनोज्ञैश्च पित्तघ्नैश्चाप्युपक्रमैः||३२१||
सद्वाक्यैश्च शमं याति ज्वरः क्रोधसमुत्थितः|
कामात् क्रोधज्वरो नाशं क्रोधात् कामसमुद्भवः||३२२||
याति ताभ्यामुभाभ्यां च भयशोकसमुत्थितः|
ज्वरस्य वेगं कालं च चिन्तयञ्ज्वर्यते तु यः||३२३||
तस्येष्टैस्तु विचित्रैश्च विषयैर्नाशयेत् स्मृतिम्|३२४|
ज्वरप्रमोक्षे पुरुषः कूजन् वमति चेष्टते|
श्वसन्विवर्णः स्विन्नाङ्गो वेपते लीयते मुहुः||३२४||
प्रलपत्युष्णसर्वाङ्गः शीताङ्गश्च भवत्यपि|
विसञ्ज्ञो ज्वरवेगार्तः सक्रोध इव वीक्ष्यते ||३२५||
सदोषशब्दं च शकृद्द्रवं स्रवति वेगवत्|
लिङ्गान्येतानि जानीयाज्ज्वरमोक्षे विचक्षणः||३२६||
बहुदोषस्य बलवान् प्रायेणाभिनवो ज्वरः|
सत्क्रियादोषपक्त्या चेद्विमुञ्चति सुदारुणम्||३२७||
कृत्वा दोषवशाद्वेगं क्रमादुपरमन्ति ये|
तेषामदारुणो मोक्षो ज्वराणां चिरकारिणाम्||३२८||
विगतक्लमसन्तापमव्यथं विमलेन्द्रियम्|
युक्तं प्रकृतिसत्त्वेन विद्यात् पुरुषमज्वरम्||३२९||
सज्वरो ज्वरमुक्तश्च विदाहीनि गुरूणि च|
असात्म्यान्यन्नपानानि विरुद्धानि च वर्जयेत्||३३०||
व्यवायमतिचेष्टाश्च स्नानमत्यशनानि च|
तथा ज्वरः शमं याति प्रशान्तो जायते न च||३३१||
व्यायामं च व्यवायं च स्नानं चङ्क्रमणानि च|
ज्वरमुक्तो न सेवेत यावन्न बलवान् भवेत्||३३२||
असञ्जातबलो यस्तु ज्वरमुक्तो निषेवते|
वर्ज्यमेतन्नरस्तस्य पुनरावर्तते ज्वरः||३३३||
दुर्हृतेषु च दोषेषु यस्य वा विनिवर्तते|
स्वल्पेनप्यपचारेण तस्य व्यावर्तते पुनः||३३४||
चिरकालपरिक्लिष्टं दुर्बलं हीनतेजसम् [१] |
अचिरेणैव कालेन स हन्ति पुनरागतः||३३५||
अथवाऽपि परीपाकं धातुष्वेव क्रमान्मलाः|
यान्ति ज्वरमकुर्वन्तस्ते तथाऽप्यपकुर्वते||३३६||
दीनतां श्वयथुं ग्लानिं पाण्डुतां नान्नकामताम्|
कण्डूरुत्कोठपिडकाः कुर्वन्त्यग्निं च ते मृदुम्||३३७||
एवमन्येऽपि च गदा व्यावर्तन्ते पुनर्गताः|
अनिर्घातेन दोषाणामल्पैरप्यहितैर्नृणाम्||३३८||
निर्वृत्तेऽपि ज्वरे तस्माद्यथावस्थं यथाबलम्|
यथाप्राणं हरेद्दोषं प्रयोगैर्वा शमं नयेत्||३३९||
मृदुभिः शोधनैः शुद्धिर्यापना बस्तयो हिताः|
हिताश्च लघवो यूषा जाङ्गलामिषजा रसाः||३४०||
अभ्यङ्गोद्वर्तनस्नानधूपनान्यञ्जनानि च|
हितानि पुनरावृत्ते ज्वरे तिक्तघृतानि च||३४१||
गुर्व्यभिष्यन्द्यसात्म्यानां भोजनात् पुनरागते|
लङ्घनोष्णोपचारादिः क्रमः कार्यश्च पूर्ववत्||३४२||
किराततिक्तकं तिक्ता मुस्तं पर्पटकोऽमृता|
घ्नन्ति पीतानि चाभ्यासात् पुनरावर्तकं ज्वरम्||३४३||
तस्यां तस्यामवस्थायां ज्वरितानां विचक्षणः| ज्वराक्रियाक्रमापेक्षी कुर्यात्तत्तच्चिकित्सितम्||३४४||
तत्र श्लोकः-
यथाक्रमं यथाप्रश्नमुक्तं ज्वरचिकित्सितम्| आत्रेयेणाग्निवेशाय भूतानां हितकाम्यया||३४६||


























Chapter – 4

अथातो रक्तपित्तचिकित्सितं व्याख्यास्यामः ||१||
इति ह स्माह भगवानात्रेयः||२||
विहरन्तं जितात्मानं पञ्चगङ्गे पुनर्वसुम्|
प्रणम्योवाच निर्मोहमग्निवेशोऽग्निवर्चसम्||३||
भगवन् रक्तपित्तस्य हेतुरुक्तः सलक्षणः|
वक्तव्यं यत् परं तस्य वक्तुमर्हसि तद्गुरो||४||
गुरुरुवाच-
महागदं महावेगमग्निवच्छीघ्रकारि च|
हेतुलक्षणविच्छीघ्रं रक्तपित्तमुपाचरेत्||५||
तस्योष्णं तीक्ष्णमम्लं च कटूनि लवणानि च|
घर्मश्चान्नविदाहश्च हेतुः पूर्वं निदर्शितः||६||
तैर्हेतुभिः समुत्क्लिष्टं पित्तं रक्तं प्रपद्यते|
तद्योनित्वात् प्रपन्नं च वर्धतेतत् प्रदूषयत्||७||
तस्योष्मणा द्रवो धातुर्धातोर्धातोः प्रसिच्यते|
स्विद्यतस्तेन संवृद्धिं भूयस्तदधिगच्छति||८||
संयोगाद्दूषणात्तत्तु सामान्याद्गन्धवर्णयोः|
रक्तस्य पित्तमाख्यातं रक्तपित्तं मनीषिभिः||९||
प्लीहानं च यकृच्चैव तदधिष्ठाय वर्तते|
स्रोतांसि रक्तवाहीनि तन्मूलानि हि देहिनाम्||१०||
सान्द्रं सपाण्डु सस्नेहं पिच्छिलं च कफान्वितम्|
श्यावारुणं सफेनं च तनु रूक्षं च वातिकम्||११||
रक्तपित्तं कषायाभं कृष्णं गोमूत्रसन्निभम्|
मेचकागारधूमाभमञ्जनाभं च पैत्तिकम्||१२||
संसृष्टलिङ्गं संसर्गात्त्रिलिङ्गं सान्निपातिकम्|१३|
एकदोषानुगं साध्यं द्विदोषं याप्यमुच्यते||१३||
यत्त्रिदोषमसाध्यं तन्मन्दाग्नेरतिवेगवत्|व्याधिभिः
क्षीणदेहस्य वृद्धस्यानश्नतश्च यत्||१४||
गतिरूर्ध्वमधश्चैव रक्तपित्तस्य दर्शिता|
ऊर्ध्वा सप्तविधद्वारा द्विद्वारा त्वधरा गतिः||१५||
सप्त च्छिद्राणि शिरसि द्वे चाधः,साध्यमूर्ध्वगम्|
याप्यं त्वधोगं, मार्गौ तु साध्यं प्रपद्यते||१६||
यदा तु सर्वच्छिद्रेभ्यो रोमकूपेभ्य एव
तामसङ्ख्येयां गतिं तस्याहुरान्तिकीम्||१७||
यच्चोभयाभ्यां मार्गाभ्यामतिमात्रं प्रवर्तते|
तुल्यं कुणपगन्धेन रक्तं कृष्णमतीव च||१८||
संसृष्टं कफवाताभ्यां कण्ठे सज्जति चापि यत्|
यच्चाप्युपद्रवैः सर्वैर्यथोक्तैः समभिद्रुतम्||१९||
हारिद्रनीलहरितताम्रैर्वर्णैरुपद्रुतम्|
क्षीणस्य कासमानस्य यच्च न सिध्यति||२०||
यद्विदोषानुगं यद्वा शान्तं शान्तं प्रकुप्यति|
मार्गान्मार्गं चरेद्यद्वा याप्यं पित्तमसृक् चतत्||२१||
एकमार्गं बलवतो नातिवेगं नवोत्थितम्|
रक्तपित्तं काले साध्यं स्यान्निरुपद्रवम्||२२||

स्निग्धोष्णमुष्णरूक्षं च रक्तपित्तस्य कारणम्|
अधोगस्योत्तरं प्रायः, पूर्वं स्यादूर्ध्वगस्य तु||२३||
ऊर्ध्वगं कफसंसृष्टमधोगं मारुतानुगम्|
द्विमार्गं कफवाताभ्यामुभाभ्यामनुबध्यते||२४||
अक्षीणबलमांसस्य रक्तपित्तं यदश्नतः|
तद्दोषदुष्टमुत्क्लिष्टं नादौ स्तम्भनमर्हति||२५||
गलग्रहं पूतिनस्यं मूर्च्छायमरुचिं ज्वरम्|
गुल्मं प्लीहानमानाहं किलासंकृच्छ्रमूत्रताम्||२६||
कुष्ठान्यर्शांसि वीसर्पं वर्णनाशं भगन्दरम्|
बुद्धीन्द्रियोपरोधं च कुर्यात् स्तम्भितमादितः||२७||
तस्मादुपेक्ष्यं बलिनो बलदोषविचारिणा |
रक्तपित्तं प्रथमतप्रवृद्धंसिद्धिमिच्छता||२८||
प्रायेण हि समुत्क्लिष्टमामदोषाच्छरीरिणाम्|
वृद्धिं प्रयातिपित्तासृक्तस्मात्तल्लङ्घ्यमादितः||२९||
मार्गौ दोषानुबन्धं च निदानं प्रसमीक्ष्य च|
लङ्घनं रक्तपित्तादौ तर्पणं वा प्रयोजयेत्||३०||
ह्रीबेरचन्दनोशीरमुस्तपर्पटकैः शृतम्|
केवलं शृतशीतं वा दद्यात्तोयं पिपासवे||३१||
ऊर्ध्वगे तर्पणं पूर्वं पेयां पूर्वमधोगते|
कालसात्म्यानुबन्धज्ञो दद्यात् प्रकृतिकल्पवित्||३२||
जलं खर्जूरमृद्वीकामधूकैः सपरूषकैः|
शृतशीतं प्रयोक्तव्यं तर्पणार्थे सशर्करम्||३३||
तर्पणं सघृतक्षौद्रं लाजचूर्णैः प्रदापयेत्|
ऊर्ध्वगं रक्तपित्तं तत् पीतं काले व्यपोहति||३४||
मन्दाग्नेरम्लसात्म्याय तत् साम्लमपि कल्पयेत्|
दाडिमामलकैर्विद्वानम्लार्थंचानुदापयेत्||३५||

शालिषष्टिकनीवारकोरदूषप्रशान्तिकाः|
श्यामाकश्च प्रियङ्गुश्च भोजनं रक्तपित्तिनाम्||३६||
मुद्गा मसूराश्चणकाः समकुष्ठाढकीफलाः|
प्रशस्ताः सूपयूषार्थे कल्पिता रक्तपित्तिनाम्||३७||
पटोलनिम्बवेत्राग्रप्लक्षवेतसपल्लवाः|
किराततिक्तकं शाकं गण्डीरः सकठिल्लकः||३८||
कोविदारस्य पुष्पाणि काश्मर्यस्याथ शाल्मलेः|
अन्नपानविधौ शाकंयच्चान्यद्रक्तपित्तनुत्||३९||
शाकार्थं शाकसात्म्यानां तच्छस्तं रक्तपित्तिनाम्|
स्विन्नं वा सर्पिषा भृष्टं यूषवद्वा विपाचितम्||४०||
पारावतान् कपोतांश्च लावान् रक्ताक्षवर्तकान्|
शशान् कपिञ्जलानेणान् हरिणान्कालपुच्छकान्||४१||
रक्तपित्ते हितान् विद्याद्रसांस्तेषां प्रयोजयेत्|
ईषदम्लाननम्लान् वा घृतभृष्टान् सशर्करान्||४२||
कफानुगे यूषशाकं दद्याद्वातानुगे रसम्|
रक्तपित्ते यवागूनामतः कल्पः प्रवक्ष्यते||४३||
पद्मोत्पलानां किञ्जल्कः पृश्निपर्णी यङ्गुकाः|
जले साध्या रसे तस्मिन् पेया स्याद्रक्तपित्तिनाम्||४४||
चन्दनोशीरलोध्राणां रसे तद्वत् नागरे|
किराततिक्तकोशीरमुस्तानां तद्वदेव च||४५||
धातकीधन्वयासाम्बुबिल्वानां वा रसे शृता|
मसूरपृश्निपर्ण्योर्वा स्थिरामुद्गरसेऽथ वा||४६||
रसे हरेणुकानां वा सघृते सबलारसे|
सिद्धाः पारावतादीनां रसे वा स्युः पृथक्पृथक्||४७||
इत्युक्ता रक्तपित्तघ्न्यः शीताः समधुशर्कराः|
यवाग्वः कल्पना चैषा कार्या मांसरसेष्वपि||४८||
शशः सवास्तुकः शस्तो विबन्धे रक्तपित्तिनाम्|
वातोल्बणे तित्तिरिः स्यादुदुम्बररसे शृतः||४९||
मयूरः प्लक्षनिर्यूहे न्यग्रोधस्य च कुक्कुटः|
रसे बिल्वोत्पलादीनांवर्तकक्रकरौ हितौ||५०||
तृष्यते तिक्तकैः सिद्धं तृष्णाघ्नं वा फलोदकम्|
सिद्धं विदारिगन्धाद्यैरथवाशृतशीतलम्||५१||
ज्ञात्वा दोषावनुबलौ बलमाहारमेव च|
जलं पिपासवे दद्याद्विसर्गादल्पशोऽपि वा||५२||
निदानं रक्तपित्तस्य यत्किञ्चित् सम्प्रकाशितम्|
जीवितारोग्यकामैस्तन्न सेव्यं रक्तपित्तिभिः||५३||
इत्यन्नपानं निर्दिष्टं क्रमशो रक्तपित्तनुत्|५४|
वक्ष्यते बहुदोषाणां कार्यं बलवतां च यत्||५४||
अक्षीणबलमांसस्य यस्य सन्तर्पणोत्थितम्|
बहुदोषं बलवतो रक्तपित्तं शरीरिणः||५५||
काले संशोधनार्हस्य तद्धरेन्निरुपद्रवम्|
विरेचनेनोर्ध्वभागमधोगं वमनेन च||५६||
त्रिवृतामभयां प्राज्ञःफलान्यारग्वधस्य वा|
त्रायमाणां गवाक्ष्या वा मूलमामलकानि वा||५७||
विरेचनं प्रयुञ्जीत प्रभूतमधुशर्करम्|
रसः शस्यते तेषां रक्तपित्ते विशेषतः||५८||
वमनं मदनोन्मिश्रो मन्थः सक्षौद्रशर्करः|
सशर्करं वा सलिलमिक्षूणां रस एव वा||५९||
वत्सकस्य फलं मुस्तं मदनं मधुकं मधु|
अधोवहे रक्तपित्ते वमनं परमुच्यते||६०||
ऊर्ध्वगे शुद्धकोष्ठस्य तर्पणादिः क्रमो हितः|
अधोगते यवाग्वादिर्न चेत्स्यान्मारुतोबली||६१||
बलमांसपरिक्षीणं शोकभाराध्वकर्शितम्|
ज्वलनादित्यसन्तप्तमन्यैर्वा क्षीणमामयैः||६२||
गर्भिणीं स्थविरं बालं रूक्षाल्पप्रमिताशिनम्|
अवम्यमविरेच्यं वा यं पश्येद्रक्तपित्तिनम्||६३||
शोषेण सानुबन्धं वा तस्य संशमनी या|
शस्यते रक्तपित्तस्य परं साऽथ प्रवक्ष्यते||६४||
अटरूषकमृद्वीकापथ्याक्वाथः सशर्करः|
मधुमिश्रः श्वासकासरक्तपित्तनिबर्हणः||६५||
अटरूषकनिर्यूहे प्रियङ्गुं मृत्तिकाञ्जने|
विनीयलोध्रं क्षौद्रं च रक्तपित्तहरं पिबेत्||६६||
पद्मकं पद्मकिञ्जल्कं दूर्वां वास्तूकमुत्पलम्|
नागपुष्पं च लोध्रं च तेनैव विधिना पिबेत्||६७||
प्रपौण्डरीकं मधुकं मधु चाश्वशकृद्रसे|
यवासभृङ्गरजसोर्मूलं वा गोशकृद्रसे||६८||
विनीय रक्तपित्तघ्नं पेयं स्यात्तण्डुलाम्बुना|
युक्तं वा मघुसर्पिर्भ्यां लिह्याद्गोश्वशकृद्रसम्||६९||
खदिरस्य प्रियङ्गूणां कोविदारस्य शाल्मलेः|
पुष्पचूर्णानि मधुना लिह्यान्ना रक्तपित्तिकः||७०||
शृङ्गाटकानां लाजानां मुस्तखर्जूरयोरपि|
लिह्याच्चूर्णानि मधुना पद्मानां केशरस्य च||७१||
धन्वजानामसृग्लिह्यान्मधुना मृगपक्षिणाम्|
सक्षौद्रं ग्रथिते रक्ते लिह्यात् पारावतं शकृत्||७२||
उशीरकालीयकलोध्रपद्मकप्रियङ्गुकाकट्फलशङ्खगैरिकाः|
पृथक् पृथक् चन्दनतुल्यभागिकाःशर्करास्तण्डुलधावनाप्लुताः||७३||
रक्तं सपित्तं तमकं पिपासां दाहं च पीताः शमयन्ति सद्यः|
किराततिक्तं क्रमुकं समुस्तं कमलोत्पले च||७४||
ह्रीबेरमूलानि पटोलपत्रं दुरालभा पर्पटको मृणालम्|
धनञ्जयोदुम्बरवेतसत्वङ्न्यग्रोधशालेययवासकत्वक्||७५||
तुगालतावेतसतण्डुलीयंससारिवंमोचरसः समङ्गा|
पृथक् पृथक् चन्दनयोजितानि तेनैव कल्पेन हितानि तत्र||७६||
निशिस्थिता वा स्वरसीकृता वा कल्कीकृतावा मृदिताः शृता वा|
एते समस्ता गणशः पृथग्वा रक्तं सपित्तं शमयन्ति योगाः||७७||
मुद्गाः सलाजाःसयवाः कृष्णाः सोशीरमुस्ताःसह चन्दनेन|
बलाजले पर्युषिताः कषाया रक्तं सपित्तं शमयन्त्युदीर्णम्||७८||
वैदूर्यमुक्तामणिगैरिकाणां मृच्छङ्खहेमामलकोदकानाम्|
मधूदकस्येक्षुरसस्य चैव पानाच्छमं गच्छति रक्तपित्तम्||७९||
उशीरपद्मोत्पलचन्दनानां पक्वस्य लोष्टस्य च यः प्रसादः
सशर्करः क्षौद्रयुतः सुशीतो रक्तातियोगप्रशमाय देयः||८०||
प्रियङ्गुकाचन्दनलोध्रसारिवामधूकमुस्ताभयधातकीजलम्|
समृत्प्रसादं सह यष्टिकाम्बुना सशर्करं रक्तनिबर्हणं परम्||८१||
कषाययोगैर्विविधैर्यथोक्तैर्दीप्तेऽनले श्लेष्मणि निर्जिते च|
यद्रक्तपित्तं प्रशमं न याति तत्रानिलःस्यादनु तत्र कार्यम्||८२||
छागं पयः स्यात् परमं प्रयोगे गव्यं शृतं पञ्चगुणे जले वा|
सशर्करं माक्षिकसम्प्रयुक्तं विदारिगन्धादिगणैः शृतं वा||८३||
द्राक्षाशृतं नागरकैःशृतं वा बलाशृतं गोक्षुरकैः शृतं वा|
सजीवकं सर्षभकं ससर्पिः पयः प्रयोज्यं सितया शृतं वा||८४||
शतावरीगोक्षुरकैः शृतं वा शृतं पयो वाऽप्यथ पर्णिनीभिः|
रक्तं निहन्त्याशु विशेषतस्तु यन्मूत्रमार्गात् सरुजं याति||८५||
विशेषतोविट्पथसम्प्रवृत्तेपयो मतं मोचरसेन सिद्धम्|
वटावरोहैर्वटशुङ्गकैर्वा ह्रीबेरनीलोत्पलनागरैर्वा||८६||
कषाययोगान् पयसा पुरा वा पीत्वाऽनु चाद्यात् पयसैव शालीन्|
कषाययोगैरथवा विपक्वमेतैः पिबेत् सर्पिरतिस्रवे च||८७||
वासां सशाखां सपलाशमूलां कृत्वा कषायं कुसुमानि चास्याः|
प्रदाय कल्कं विपचेद्घृतं तत् सक्षौद्रमाश्वेवनिहन्ति रक्तम्||८८||
इति वासाघृतम्|

पलाशवृन्तस्वरसेन सिद्धं तस्यैव कल्केन मधुद्रवेण|
लिह्याद्घृतं वत्सककल्कसिद्धं तद्वत् समङ्गोत्पललोध्रसिद्धम्||८९||
स्यात्त्रायमाणाविधिरेष एव सोदुम्बरे चैव पटोलपत्रे |
सर्पींषि पित्तज्वरनाशनानि सर्वाणि शस्तानि च रक्तपित्ते||९०||
अभ्यङ्गयोगाः परिषेचनानि सेकावगाहाः शयनानि वेश्म|
शीतो विधिर्बस्तिविधानमग्र्यं पित्तज्वरे यत् प्रशमाय दिष्टम्||९१||
तद्रक्तपित्ते निखिलेन कार्यं कालं च मात्रां च पुरा समीक्ष्य|
सर्पिर्गुडा ये च हिताः क्षतेभ्यस्ते रक्तपित्तं शमयन्ति सद्यः||९२||
कफानुबन्धे रुधिरे सपित्ते कण्ठागते स्याद्ग्रथिते प्रयोगः|
युक्तस्य युक्त्यामधुसर्पिषोश्च क्षारस्य चैवोत्पलनालजस्य||९३||
मृणालपद्मोत्पलकेशराणां तथा पलाशस्य तथा प्रियङ्गोः|
तथा मधूकस्य तथाऽसनस्य क्षाराः प्रयोज्या विधिनैव तेन||९४||
शतावरीदाडिमतिन्तिडीकं काकोलिमेदे मधुकं विदारीम्|
पिष्ट्वा च मूलं फलपूरकस्य घृतं पचेत् क्षीरचतुर्गुणं ज्ञः||९५||
कासज्वरानाहविबन्धशूलं तद्रक्तपित्तं च घृतं निहन्यात्|
यत् पञ्चमूलैरथ पञ्चभिर्वा सिद्धं घृतं तच्च तदर्थकारि||९६||
इति शतावर्यादिघृतम्|
कषाययोगा य इहोपदिष्टास्ते चावपीडे भिषजा प्रयोज्याः|
घ्राणात् प्रवृत्तं रुधिरं सपित्तं यदा भवेन्निःसृतदुष्टदोषम्||९७||
रक्ते प्रदुष्टे ह्यवपीडबन्धे दुष्टप्रतिश्यायशिरोविकाराः|
रक्तं सपूयं कुणपश्चगन्धः स्याद् घ्राणनाशः कृमयश्चदुष्टाः||९८||
नीलोत्पलं गैरिकशङ्खयुक्तं सचन्दनं स्यात्तु सिताजलेन|
नस्यं तथाऽऽम्रास्थिरसः समङ्गा सधातकीमोचरसः सलोध्रः||९९||
द्राक्षारसस्येक्षुरसस्य नस्यं क्षीरस्य दूर्वास्वरसस्य चैव|
यवासमूलानि पलाण्डुमूलं नस्यं तथा दाडिमपुष्पतोयम्||१००||
प्रियालतैलं मधुकं पयश्च सिद्धं घृतं माहिषमाजिकं वा|
आम्रास्थिपूर्वैः पयसा च नस्यं ससारिवैः स्यात् कमलोत्पलैश्च||१०१||
भद्रश्रियं लोहितचन्दनं च प्रपौण्डरीकं कमलोत्पले च|
उशीरवानीरजलं मृणालं सहस्रवीर्या मधुकं पयस्या||१०२||
शालीक्षुमूलानि यवासगुन्द्रामूलं नलानां कुशकाशयोश्च|
कुचन्दनं शैवलमप्यनन्ता कालानुसार्या तृणमूलमृद्धिः||१०३||
मूलापुष्पाणि च वारिजानां प्रलेपनं पुष्करिणीमृदश्च|
उदुम्बराश्वत्थमधूकलोध्राः कषायवृक्षाः शिशिराश्च सर्वे||१०४||
प्रदेहकल्पे परिषेचने च तथाऽवगाहे घृततैलसिद्धौ|
रक्तस्य पित्तस्य च शान्तिमिच्छन् भद्रश्रियादीनि भिषक् प्रयुञ्ज्यात्||१०५||
धारागृहं भूमिगृहं सुशीतं वनं च रम्यं जलवातशीतम्|
वैदूर्यमुक्तामणिभाजनानास्पर्शाश्च दाहे शिशिराम्बुशीताः||१०६||
पत्राणि पुष्पाणि च वारिजानां क्षौमं च शीतं कदलीदलानि|
प्रच्छादनार्थं शयनासनानां पद्मोत्पलानां च दलाः प्रशस्ताः||१०७||
प्रियङ्गुकाचन्दनरूषितानां स्पर्शाः प्रियाणां च वराङ्गनानाम्|
दाहे प्रशस्ताः सजलाः सुशीताः पद्मोत्पलानां च कलापवाताः||१०८||
सरिद्ध्रदानां हिमवद्दरीणां चन्द्रोदयानां कमलाकराणाम्|
मनोऽनुकूलाः शिशिराश्च सर्वाः कथाः सरक्तं शमयन्ति पित्तम्||१०९||
तत्र श्लोकौ-
हेतुं वृद्धिं सञ्ज्ञां स्थानं लिङ्गंपृथक् प्रदुष्टस्य|
मार्गौ साध्यमसाध्यं याप्यं कार्यक्रमं चैव||११०||
पानान्नमिष्टमेव च वर्ज्यं संशोधनं च शमनं च|
गुरुरुक्तवान्यथावच्चिकित्सिते रक्तपित्तस्य||१११||









Chapter -5 
अथातो गुल्मचिकित्सितं व्याख्यास्यामः||१||
इति ह स्माह भगवानात्रेयः||२||
सर्वप्रजानां पितृवच्छरण्यः पुनर्वसुर्भूतभविष्यदीशः|
चिकित्सितं गुल्मनिबर्हणार्थं प्रोवाच सिद्धं वदतां वरिष्ठः||३||
विट्श्लेष्मपित्तातिपरिस्रवाद्वा तैरेव वृद्धैः परिपीडनाद्वा|
वेगैरुदीर्णैर्विहतैरधो वा बाह्यभिघातैरतिपीडनैर्वा||४||
रूक्षान्नपानैरतिसेवितैर्वा शोकेन मिथ्याप्रतिकर्मणा वा|
विचेष्टितैर्वा विषमातिमात्रैः कोष्ठे प्रकोपं समुपैति वायुः||५||
कफं च पित्तं च स दुष्टवायुरुद्धूय मार्गान् विनिबद्ध्य ताभ्याम्|
हृन्नाभिपार्श्वोदरबस्तिशूलं करोत्यथो याति न बद्धमार्गः||६||
पक्वाशये पित्तकफाशये वा स्थितः स्वतन्त्रः परसंश्रयो वा|
स्पर्शोपलभ्यः परिपिण्डितत्वाद्गुल्मो यथादोषमुपैति नाम||७||
बस्तौ च ना भ्यां हृदि पार्श्वयोर्वा स्थानानि गुल्मस्य भवन्ति पञ्च|
पञ्चात्मकस्य प्रभवं तु तस्य वक्ष्यामि लिङ्गानि चिकित्सितं च||८||
रूक्षान्नपानं विषमातिमात्रं विचेष्टितं वेगविनिग्रहश्च|
शोकोऽभिघातोऽतिमलक्षयश्च निरन्नता चानिलगुल्महेतुः||९||
यः स्थानसंस्थानरुजां विकल्पं विड्वातसङ्गं गलवक्त्रशोषम्|
श्यावारुणत्वं शिशिरज्वरं च हृत्कुक्षिपार्श्वांसशिरोरुजं च||१०||
करोति जीर्णेऽभ्यधिकं प्रकोपं भुक्ते मृदुत्वं समुपैति यश्च|
वातात् स गुल्मो न च तत्र रूक्षं कषायतिक्तं कटु चोपशेते||११||
कट्वम्लतीक्ष्णोष्णविदाहिरूक्षक्रोधातिमद्यार्कहुताशसेवा|
आमाभिघातो रुधिरं च दुष्टं पैत्तस्य गुल्मस्य निमित्तमुक्तम्||१२||
ज्वरः पिपासा वदनाङ्गरागः शूलं महज्जीर्यति भोजने च|
स्वेदो विदाहो व्रणवच्च गुल्मः स्पर्शासहः पैत्तिकगुल्मरूपम्||१३||
शीतं गुरु स्निग्धमचेष्टनं च सम्पूरणं प्रस्वपनं दिवा च|
गुल्मस्य हेतुः कफसम्भवस्य सर्वस्तु दिष्टो निचयात्मकस्य||१४||
स्तैमित्यशीतज्वरगात्रसादहृल्लासकासारुचिगौरवाणि|
शैत्यं रुगल्पा कठिनोन्नतत्वं गुल्मस्य रूपाणि कफात्मकस्य||१५||
निमित्तलिङ्गान्युपलभ्य गुल्मे द्विदोषजे दोषबलाबलं च|
व्यामिश्रलिङ्गानपरांस्तु गुल्मांस्त्रीनादिशेदौषधकल्पनार्थम्||१६||
महारुजं दाहपरीतमश्मवद्घनोन्नतं शीघ्रविदाहि दारुणम्|
मनःशरीराग्निबलापहारिणं त्रिदोषजं गुल्ममसाध्यमादिशेत्||१७||
ऋतावनाहारतया भयेन विरूक्षणैर्वेगविनिग्रहैश्च|
संस्तम्भनोल्लेखनयोनिदोषैर्गुल्मः स्त्रियं रक्तभवोऽभ्युपैति||१८||
यः स्पन्दते पिण्डित एव नाङ्गैश्चिरात् सशूलः समगर्भलिङ्गः|
स रौधिरः स्त्रीभव एव गुल्मो मासे व्यतीते दशमे चिकित्स्यः||१९||
क्रियाक्रममतः सिद्धं गुल्मिनां गुल्मनाशनम्|
प्रवक्ष्याम्यत ऊर्ध्वं च योगान् गुल्मनिबर्हणान्||२०||
रूक्षव्यायामजं गुल्मं वातिकं तीव्रवेदनम्|
बद्धविण्मारुतं स्नेहैरादितः समुपाचरेत्||२१||
भोजनाभ्यञ्जनैः पानैर्निरूहैः सानुवासनैः|
स्निग्धस्य भिषजा स्वेदः कर्तव्यो गुल्मशान्तये||२२||
स्रोतसां मार्दवं कृत्वा जित्वा मारुतमुल्बणम्|
भित्त्वा विबन्धं स्निग्धस्य स्वेदो गुल्ममपोहति||२३||
स्नेहपानं हितं गुल्मे विशेषेणोर्ध्वनाभिजे|
पक्वाशयगते बस्तिरुभयं जठराश्रये||२४||
दीप्तेऽग्नौ वातिके गुल्मे विबन्धेऽनिलवर्चसोः|
बृंहणान्यन्नपानानि स्निग्धोष्णानि प्रयोजयेत्||२५||
पुनः पुनः स्नेहपानं निरूहाः सानुवासनाः|
प्रयोज्या वातगुल्मेषु कफपित्तानुरक्षिणा||२६||
कफो वाते जितप्राये पित्तं शोणितमेव वा|
यदि कुप्यति वा तस्य क्रियमाणे चिकित्सिते||२७||
यथोल्बणस्य दोषस्य तत्र कार्यं भिषग्जितम्|
आदावन्ते च मध्ये च मारुतं परिरक्षता||२८||
वातगुल्मे कफो वृद्धो हत्वाऽग्निमरुचिं यदि|
हृल्लासं गौरवं तन्द्रां जनयेदुल्लिखेत्तु तम्||२९||
शूलानाहविबन्धेषु गुल्मे वातकफोल्बणे|
वर्तयो गुटिकाश्चूर्णं कफवातहरं हितम्||३०||
पित्तं वा यदि संवृद्धं सन्तापं वातगुल्मिनः|
कुर्याद्विरेच्यः स भवेत् सस्नेहैरानुलोमिकैः||३१||
गुल्मो यद्यनिलादीनां कृते सम्यग्भिषग्जिते|
न प्रशाम्यति रक्तस्य सोऽवसेकात् प्रशाम्यति||३२||
स्निग्धोष्णेनोदिते गुल्मे पैत्तिके स्रंसनं हितम्|
रूक्षोष्णेन तु सम्भूते सर्पिः प्रशमनं परम्||३३||
पित्तं वा पित्तगुल्मं वा ज्ञात्वा पक्वाशयस्थितम्|
कालविन्निर्हरेत् सद्यः सतिक्तैः क्षीरबस्तिभिः||३४||
पयसा वा सुखोष्णेन सतिक्तेन विरेचयेत्|
भिषगग्निबलापेक्षी सर्पिषा तैल्वकेन वा||३५||
तृष्णाज्वरपरीदाहशूलस्वेदाग्निमार्दवे|
गुल्मिनामरुचौ चापि रक्तमेवावसेचयेत्||३६||
छिन्नमूला विदह्यन्ते न गुल्मा यान्ति च क्षयम्|
रक्तं हि व्यम्लतां याति, तच्च नास्ति न चास्ति रुक्||३७||
हृतदोषं परिम्लानं जाङ्गलैस्तर्पितं रसैः|
समाश्वस्तं सशेषार्तिं सर्पिरभ्यासयेत् पुनः||३८||
रक्तपित्तातिवृद्धत्वात् क्रियामनुपलभ्य च|
यदि गुल्मो विदह्येत शस्त्रं तत्र भिषग्जितम्||३९||
गुरुः कठिनसंस्थानो गूढमांसान्तराश्रयः|
अविवर्णः स्थिरश्चैव ह्यपक्वो गुल्म उच्यते||४०||
दाहशूलार्तिसङ्क्षोभस्वप्ननाशारतिज्वरैः|
विदह्यमानं जानीयाद्गुल्मं तमुपनाहयेत्||४१||
विदाहलक्षणे गुल्मे बहिस्तुङ्गे समुन्नते|
श्यावे सरक्तपर्यन्ते संस्पर्शे बस्तिसन्निभे||४२||
निपीडितोन्नते स्तब्धे सुप्ते [४] तत्पार्श्वपीडनात्|
तत्रैव पिण्डिते शूले सम्पक्वं गुल्ममादिशेत्||४३||
तत्र धान्वन्तरीयाणामधिकारः क्रियाविधौ|
वैद्यानां कृतयोग्यानां व्यधशोधनरोपणे||४४||
अन्तर्भागस्य चाप्येतत् पच्यमानस्य लक्षणम्|
हृत्क्रोडशूनताऽन्तःस्थे [५] बहिःस्थे पार्श्वनिर्गतिः||४५||
पक्वः स्रोतांसि सङ्क्लेद्य व्रजत्यूर्ध्वमधोऽपि वा|
स्वयम्प्रवृत्तं तं दोषमुपेक्षेत हिताशनैः [६] ||४६||
दशाहं द्वादशाहं वा रक्षन् भिषगुपद्रवान्|
अत ऊर्ध्वं हितं पानं सर्पिषः सविशोधनम्||४७||
शुद्धस्य तिक्तं सक्षौद्रं प्रयोगे सर्पिरिष्यते|४८|
शीतलैर्गुरुभिः स्निग्धैर्गुल्मे जाते कफात्मके||४८||
अवम्यस्याल्पकायाग्नेः कुर्याल्लङ्घनमादितः|
मन्दोऽग्निर्वेदना मन्दा गुरुस्तिमितकोष्ठता||४९||
सोत्क्लेशा चारुचिर्यस्य स गुल्मी वमनोपगः|
उष्णैरेवोपचर्यश्च कृते वमनलङ्घने||५०||
योज्यश्चाहारसंसर्गो भेषजैः कटुतिक्तकैः|
सानाहं सविबन्धं च गुल्मं कठिनमुन्नतम्||५१||
दृष्ट्वाऽऽदौ स्वेदयेद्युक्त्या स्विन्नं च विलयेद्भिषक्|
लङ्घनोल्लेखने स्वेदे कृतेऽग्नौ सम्प्रधुक्षिते||५२||
कफगुल्मी पिबेत् काले सक्षारकटुकं घृतम्|
स्थानादपसृतं ज्ञात्वा कफगुल्मं विरेचनैः||५३||
सस्नेहैर्बस्तिभिर्वाऽपि शोधयेद्दाशमूलिकैः|
मन्देऽग्नावनिले मूढे ज्ञात्वा सस्नेहमाशयम्||५४||
गुटिकाचूर्णनिर्यूहाः प्रयोज्याः कफगुल्मिनाम्|
कृतमूलं महावास्तुं कठिनं स्तिमितं गुरुम्||५५||
जयेत्कफकृतं गुल्मं क्षारारिष्टाग्निकर्मभिः||
दोषप्रकृतिगुल्मर्तुयोगं बुद्ध्वा कफोल्बणे||५६||
बलदोषप्रमाणज्ञः क्षारं गुल्मे प्रयोजयेत्|
एकान्तरं द्व्यन्तरं वा त्र्यहं विश्रम्य वा पुनः||५७||
शरीरबलदोषाणां वृद्धिक्षपणकोविदः|
श्लेष्माणं मधुरं स्निग्धं मांसक्षीरघृताशिनः||५८||
छित्त्वा छित्त्वाऽऽशयात् क्षारः क्षरत्वात क्षारयत्यधः|
मन्देऽग्नावरुचौ सात्म्ये मद्ये सस्नेहमश्नताम्||५९||
प्रयोज्या मार्गशुद्ध्यर्थमरिष्टाः कफगुल्मिनाम्||
लङ्घनोल्लेखनैः स्वेदैः सर्पिःपानैर्विरेचनैः||६०||
बस्तिभिर्गुटिकाचूर्णक्षारारिष्टगणैरपि|
श्लैष्मिकः कृतमूलत्वाद्यस्य गुल्मो न शाम्यति||६१||
तस्य दाहो हृते रक्ते शरलोहादिभिर्हितः|
औष्ण्यात्तैक्ष्ण्याच्च शमयेदग्निर्गुल्मे कफानिलौ||६२||
तयोः शमाच्च सङ्घातो गुल्मस्य विनिवर्तते|
दाहे धान्वन्तरीयाणामत्रापि भिषजां बलम्||६३||
क्षारप्रयोगे भिषजां क्षारतन्त्रविदां बलम्||
व्यामिश्रदोषे व्यामिश्र एष एव क्रियाक्रमः||६४||
सिद्धानतः प्रवक्ष्यामि योगान् गुल्मनिबर्हणान्|
त्र्यूषणत्रिफलाधान्यविडङ्गचव्यचित्रकैः||६५||
कल्कीकृतैर्घृतं सिद्धं सक्षीरं वातगुल्मनुतिति त्र्यूषणादिघृतम् |
एत एव च कल्काः स्युः कषायः पाञ्चमूलिकः ||६६||
द्विपञ्चमूलिको वाऽपि तद्घृतं गुल्मनुत् परमिति त्र्यूषणादिघृतमपरम्
(षट्पलं वा पिबेत् सर्पिर्यदुक्तं राजयक्ष्मणि)||६७||
प्रसन्नया वा क्षीरार्थं सुरया दाडिमेन वा|
दध्नः सरेण वा कार्यं घृतं मारुतगुल्मनुत्||६८||
हिङ्गुसौवर्चलाजाजीबिडदाडिमदीप्यकैः|
पुष्करव्योषधन्याकवेतसक्षारचित्रकैः||६९||
शटीवचाजगन्धैलासुरसैश्च विपाचितम्|
शूलानाहहरं सर्पिर्दध्ना चानिलगुल्मिनाम्||७०||
इति हिङ्गुसौवर्चलाद्यं घृतम्
हपुषाव्योषपृथ्वीकाचव्यचित्रकसैन्धवैः|
साजाजीपिप्पलीमूलदीप्यकैर्विपचेद्घृतम्||७१||
सकोलमूलकरसं सक्षीरदधिदाडिमम्|
तत् परं वातगुल्मघ्नं शूलानाहविमोक्षणम्||७२||
योन्यर्शोग्रहणीदोषश्वासकासारुचिज्वरान्|
बस्तिहृत्पार्श्वशूलं च घृतमेतद्व्यपोहति||७३||
इति हपुषाद्यं घृतम्
पिप्पल्या पिचुरध्यर्धो दाडिमाद्द्विपलं पलम्|
धान्यात्पञ्च घृताच्छुण्ठ्याः कर्षः क्षीरं चतुर्गुणम्||७४||
सिद्धमेतैर्घृतं सद्यो वातगुल्मं व्यपोहति|
योनिशूलं शिरःशूलमर्शांसि विषमज्वरम्||७ ५||
इति पिप्पल्याद्यं घृतम्
घृतानामौषधगणा य एते परिकीर्तिताः|
ते चूर्णयोगा वर्त्यस्ताः कषायास्ते च गुल्मिनाम्||७६||
कोलदाडिमघर्माम्बुसुरामण्डाम्लकाञ्जिकैः|
शूलानाहहरी पेया बीजपूररसेन वा||७७||
चूर्णानि मातुलुङ्गस्य भावितानि रसेन वा|
कुर्याद्वर्तीः सगुटिका गुल्मानाहार्तिशान्तये||७८||
हिङ्गु त्रिकटुकं पाठां हपुषामभयां शटीम्|
अजमोदाजगन्धे च तिन्तिडीकाम्लवेतसौ||७९||
दाडिमं पुष्करं धान्यमजाजीं चित्रकं वचाम्|
द्वौ क्षारौ लवणे द्वे च चव्यं चैकत्र चूर्णयेत्||८०||
चूर्णमेतत् प्रयोक्तव्यमन्नपानेष्वनत्ययम्|
प्राग्भक्तमथवा पेयं मद्येनोष्णोदकेन वा||८१||
पार्श्वहृद्बस्तिशूलेषु गुल्मे वातकफात्मके|
आनाहे मूत्रकृच्छ्रे च शूले च गुदयोनिजे [९] ||८२||
ग्रहण्यर्शोविकारेषु प्लीह्नि पाण्ड्वामयेऽरुचौ|
उरोविबन्धे हिक्कायां कासे श्वासे गलग्रहे||८३||
भावितं मातुलुङ्गस्य चूर्णमेतद्रसेन वा|
बहुशो गुटिकाः कार्याः कार्मुकाः स्युस्ततोऽधिकम्||८४||
इति हिङ्ग्वादिचूर्णं गुटिका च |
मातुलुङ्गरसो हिङ्गु दाडिमं बिडसैन्धवे|
सुरामण्डेन पातव्यं वातगुल्मरुजापहम्||८५||
शटीपुष्करहिङ्ग्वम्लवेतसक्षारचित्रकान्|
धान्यकं च यवानीं च विडङ्गं सैन्धवं वचाम्||८६||
सचव्यपिप्पलीमूलामजगन्धां सदाडिमाम्|
अजाजीं चाजमोदां च चूर्णं कृत्वा प्रयोजयेत्||८७||
रसेन मातुलुङ्गस्य मधुशुक्तेन वा पुनः|
भावितं गुटिकां कृत्वा सुपिष्टां कोलसम्मिताम्||८८||
गुल्मं प्लीहानमानाहं श्वासं कासमरोचकम्|
हिक्कां हृद्रोगमर्शांसि विविधां शिरसो रुजम्||८९||
पाण्ड्वामयं कफोत्क्लेशं सर्वजां च प्रवाहिकाम्|
पार्श्वहृद्बस्तिशूलं च गुटिकैषा व्यपोहति||९०||
नागरार्धपलं पिष्ट्वा द्वे पले लुञ्चितस्य च|
तिलस्यैकं गुडपलं क्षीरेणोष्णेन ना पिबेत्||९१||
वातगुल्ममुदावर्तं योनिशूलं च नाशयेत्|
पिबेदेरण्डजं तैलं वारुणीमण्डमिश्रितम्||९२||
तदेव तैलं पयसा वातगुल्मी पिबेन्नरः|
श्लेष्मण्यनुबले पूर्वं हितं पित्तानुगे परम्||९३||
साधयेच्छुद्धशुष्कस्य लशुनस्य चतुष्पलम्|
क्षीरोदकेऽष्टगुणिते क्षीरशेषं च ना पिबेत्||९४||
वातगुल्ममुदावर्तं गृध्रसीं विषमज्वरम्|
हृद्रोगं विद्रधिं शोथं साधयत्याशु तत्पयः||९५||
इति लशुनक्षीरम् |
तैलं प्रसन्ना गोमूत्रमारनालं यवाग्रजम्|
गुल्मं जठरमानाहं पीतमेकत्र साधयेत्||९६||
इति तैलपञ्चकम् |
पञ्चमूलीकषायेण सक्षारेण शिलाजतु|
पिबेत्तस्य प्रयोगेण वातगुल्मात् प्रमुच्यते||९७||
इति शिलाजतुप्रयोगः |
वाट्यं पिप्पलीयूषेण मूलकानां रसेन वा|
भुक्त्वा स्निग्धमुदावर्ताद्वातगुल्माद्विमुच्यते||९८||
शूलानाहविबन्धार्तं स्वेदयेद्वातगुल्मिनम्|
स्वेदैः स्वेदविधावुक्तैर्नाडीप्रस्तरसङ्करैः||९९||
बस्तिकर्म परं विद्याद्गुल्मघ्नं तद्धि मारुतम्|
स्वे स्थाने प्रथमं जित्वा सद्यो गुल्ममपोहति||१००||
तस्मादभीक्ष्णशो गुल्मा निरूहैः सानुवासनैः|
प्रयुज्यमानैः शाम्यन्ति वातपित्तकफात्मकाः||१०१||
गुल्मघ्ना विविधा दिष्टाः सिद्धाः सिद्धिषु बस्तयः|

गुल्मघ्नानि च तैलानि वक्ष्यन्ते वातरोगिके||१०२||
तानि मारुतजे गुल्मे पानाभ्यङ्गानुवासनैः|
प्रयुक्तान्याशु सिध्यन्ति तैलं ह्यनिलजित्परम् [१२] ||१०३||
नीलिनीचूर्णसंयुक्तं पूर्वोक्तं घृतमेव|
समलाय प्रदातव्यं शोधनं वातगुल्मिने||१०४||
नीलिनीत्रिवृतादन्तीपथ्याकम्पिल्लकैः सह|
शोधनार्थं घृतं देयं सबिडक्षारनागरम्||१०५||
नीलिनीं त्रिफलां रास्नां बलां कटुकरोहिणीम्|
पचेद्विडङ्गं व्याघ्रीं च पलिकानि जलाढके||१०६||
तेन पादावशेषेण घृतप्रस्थं विपाचयेत्|
दध्नः प्रस्थेन संयोज्य सुधाक्षीरपलेन च||१०७||
ततो घृतपलं दद्याद्यवागूमण्डमिश्रितम्|
जीर्णे सम्यग्विरिक्तं च भोजयेद्रसभोजनम्||१०८||
गुल्मकुष्ठोदरव्यङ्गशोफपाण्ड्वामयज्वरान्|
श्वित्रं प्लीहानमुन्मादं घृतमेतद्व्यपोहति||१०९||
इति नीलिन्याद्यं घृतम्
कुक्कुटाश्च मयूराश्च तित्तिरिक्रौञ्चवर्तकाः|
शालयो मदिरा सर्पिर्वातगुल्मभिषग्जितम्||११०||
हितमुष्णं द्रवं स्निग्धं भोजनं वातगुल्मिनाम्|
समण्डवारुणीपानं पक्वं वा धान्यकैर्जलम्||१११||
मन्देऽग्नौ वर्धते गुल्मो दीप्ते चाग्नौ प्रशाम्यति|
तस्मान्ना नातिसौहित्यं कुर्यान्नातिविलङ्घनम्||११२||
सर्वत्र गुल्मे प्रथमं स्नेहस्वेदोपपादिते|
या क्रिया क्रियते सिद्धिं सा याति न विरूक्षिते||११३||
भिषगात्ययिकं बुद्ध्वा पित्तगुल्ममुपाचरेत्|
वैरेचनिकसिद्धेन सर्पिषा तिक्तकेन वा||११४||
रोहिणीकटुकानिम्बमधुकत्रिफलात्वचः|
कर्षांशास्त्रायमाणा च पटोलत्रिवृतोः पले||११५||
द्वे पले च मसूराणां साध्यमष्टगुणेऽम्भसि|
शृताच्छेषं घृतसमं सर्पिषश्च चतुष्पलम्||११६||
पिबेत् सम्मूर्च्छितं तेन गुल्मः शाम्यति पैत्तिकः|
ज्वरस्तृष्णा च शूलं च भ्रमो मूर्च्छाऽरुचिस्तथा||११७||
इति रोहिण्याद्यं घृतम्
जले दशगुणे साध्यं त्रायमाणाचतुष्पलम्|
पञ्चभागस्थितं पूतं कल्कैः संयोज्य कार्षिकैः||११८||
रोहिणी कटुका मुस्ता त्रायमाणा दुरालभा|
कल्कैस्तामलकीवीराजीवन्तीचन्दनोत्पलैः||११९||
रसस्यामलकानां च क्षीरस्य च घृतस्य च|
पलानि पृथगष्टाष्टौ दत्त्वा सम्यग्विपाचयेत्||१२०||
पित्तरक्तभवं गुल्मं वीसर्पं पैत्तिकं ज्वरम्|
हृद्रोगं कामलां कुष्ठं हन्यादेतद्घृतोत्तमम्||१२१||
इति त्रायमाणाद्यं घृतम्
रसेनामलकेक्षूणां घृतपादं विपाचयेत्|
पथ्यापदं पिबेत्सर्पिस्तत्सिद्धं पित्तगुल्मनुत्||१२२||
इत्यामलकाद्यं घृतम्
द्राक्षां मधूकं खर्जूरं विदारीं सशतावरीम्|
परूषकाणि त्रिफलां साधयेत्पलसम्मितम्||१२३||
जलाढके पादशेषे रसमामलकस्य च|
घृतमिक्षुरसं क्षीरमभयाकल्कपादिकम्||१२४||
साधयेत्तद्घृतं सिद्धं शर्कराक्षौद्रपादिकम्|
प्रयोगात् पित्तगुल्मघ्नं सर्वपित्तविकारनुत्||१२५||
इति द्राक्षाद्यं घृतम्
वृषं समूलमापोथ्य पचेदष्टगुणे जले|
शेषेऽष्टभागे तस्यैव पुष्पकल्कं प्रदापयेत्||१२६||
तेन सिद्धं घृतं शीतं सक्षौद्रं पित्तगुल्मनुत्|
रक्तपित्तज्वरश्वासकासहृद्रोगनाशनम्||१२७||
द्विपलं त्रायमाणाया जलद्विप्रस्थसाधितम्|
अष्टभागस्थितं पूतं कोष्णं क्षीरसमं पिबेत्||१२८||
पिबेदुपरि तस्योष्णं क्षीरमेव यथाबलम्|
तेन निर्हृतदोषस्य गुल्मः शाम्यति पैत्तिकः||१२९||
द्राक्षाभयारसं गुल्मे पैत्तिके सगुडं पिबेत्|
लिह्यात्कम्पिल्लकं वाऽपि विरेकार्थं मधुद्रवम्||१३०||
दाहप्रशमनोऽभ्यङ्गः सर्पिषा पित्तगुल्मिनाम्|
चन्दनाद्येन तैलेन तैलेन मधुकस्य वा||१३१||
ये च पित्तज्वरहराः सतिक्ताः क्षीरबस्तयः|
हितास्ते पित्तगुल्मिभ्यो वक्ष्यन्ते ये च सिद्धिषु||१३२||
शालयो जाङ्गलं मांसं गव्याजे पयसी घृतम्|
खर्जूरामलकं द्राक्षां दाडिमं सपरूषकम्||१३३||
आहारार्थं प्रयोक्तव्यं पानार्थं सलिलं शृतम्|
बलाविदारीगन्धाद्यैः पित्तगुल्मचिकित्सितम्||१३४||
आमान्वये पित्तगुल्मे सामे वा कफवातिके|
यवागूभिः खडैर्यूषैः सन्धुक्ष्योऽग्निर्विलङ्घिते||१३५||
शमप्रकोपौ दोषाणां सर्वेषामग्निसंश्रितौ|
तस्मादग्निं सदा रक्षेन्निदानानि च वर्जयेत्||१३६||
वमनं वमनार्हाय प्रदद्यात् कफगुल्मिने|
स्निग्धस्विन्नशरीराय गुल्मे शैथिल्यमागते||१३७||
परिवेष्ट्य प्रदीप्तांस्तु बल्वजानथवा कुशान्|
भिषक्कुम्भे समावाप्य गुल्मं घटमुखे न्यसेत्||१३८||
सङ्गृहीतो यदा गुल्मस्तदा घटमथोद्धरेत्|
वस्त्रान्तरं ततः कृत्वा भिन्द्याद्गुल्मं प्रमाणवित्||१३९||
विमार्गाजपदादर्शैर्यथालाभं प्रपीडयेत्|
मृद्नीयाद्गुल्ममेवैकं न त्वन्त्रहृदयं स्पृशेत्||१४०||
तिलैरण्डातसीबीजसर्षपैः परिलिप्य च|
श्लेष्मगुल्ममयःपात्रैः सुखोष्णैः स्वेदयेद्भिषक्||१४१||
सव्योषक्षारलवणं दशमूलीशृतं घृतम्|
कफगुल्मं जयत्याशु सहिङ्गुबिडदाडिमम्||१४२||
इति दशमूलीघृतम्|
भल्लातकानां द्विपलं पञ्चमूलं पलोन्मितम्|
साध्यं विदारीगन्धाद्यमापोथ्य सलिलाढके||१४३||
पादशेषे रसे तस्मिन् पिप्पलीं नागरं वचाम्|
विडङ्गं सैन्धवं हिङ्गु यावशूकं बिडं शटीम्||१४४||
चित्रकं मधुकं रास्नां पिष्ट्वा कर्षसमं भिषक्|
प्रस्थं च पयसो दत्त्वा घृतप्रस्थं विपाचयेत्||१४५||
एतद्भल्लातकघृतं कफगुल्महरं परम्|
प्लीहपाण्ड्वामयश्वासग्रहणीरोगकासनुत्||१४६||
इति भल्लातकाद्यं घृतम्
पिप्पलीपिप्पलीमूलचव्यचित्रकनागरैः|
पलिकैः सयवक्षारैर्घृतप्रस्थं विपाचयेत्||१४७||
क्षीरप्रस्थं च तत् सर्पिहन्ति गुल्मं कफात्मकम्|
ग्रहणीपाण्डुरोगघ्नं प्लीहकासज्वरापहम्||१४८||
इति क्षीरषट्पलकं घृतम्
त्रिवृतां त्रिफलां दन्तीं दशमूलं पलोन्मितम्|
जले चतुर्गुणे पक्त्वा चतुर्भागस्थितं रसम्||१४९||
सर्पिरेरण्डजं तैलं क्षीरं चैकत्र साधयेत्|
स सिद्धो मिश्रकस्नेहः सक्षौद्रः कफगुल्मनुत्||१५०||
कफवातविबन्धेषु कुष्ठप्लीहोदरेषु च|
प्रयोज्यो मिश्रकः स्नेहो योनिशूलेषु चाधिकम्||१५१||
इति मिश्रकः स्नेहः
यदुक्तं वातगुल्मघ्नं स्रंसनं नीलिनीघृतम्|
द्विगुणं तद्विरेकार्थं प्रयोज्यं कफगुल्मिनाम्||१५२||
सुधाक्षीरद्रवे चूर्णं त्रिवृतायाः सुभावितम्|
कार्षिकं मधुसर्पिभ्यां लीढ्वा साधु विरिच्यते||१५३||
जलद्रोणे विपक्तव्या विंशतिः पञ्च चाभयाः|
दन्त्याः पलानि तावन्ति चित्रकस्य तथैव च||१५४||
अष्टभागावशेषं तु रसं पूतमधिक्षिपेत्|
दन्तीसमं गुडं पूतं क्षिपेत्तत्राभयाश्च ताः||१५५||
तैलार्धकुडवं चैव त्रिवृतायाश्चतुष्पलम्|
चूर्णितं पलमेकं तु पिप्पलीविश्वभेषजम्||१५६||
तत् साध्यं लेहवच्छीते तस्मिंस्तैलसमं मधु|
क्षिपेच्चूर्णपलं चैकं त्वगेलापत्रकेशरात्||१५७||
ततो लेहपलं लीढ्वा जग्ध्वा चैकां हरीतकीम्|
सुखं विरिच्यते स्निग्धो दोषप्रस्थमनामयम्||१५८||
गुल्मं श्वयथुमर्शांसि पाण्डुरोगमरोचकम्|
हृद्रोगं ग्रहणीदोषं कामलां विषमज्वरम्||१५९||
कुष्ठं प्लीहानमानाहमेषा हन्युपसेविता|
निरत्ययः क्रमश्चास्या द्रवो मांसरसौदनः||१६०||
इति दन्तीहरीतकी
सिद्धाः सिद्धिषु वक्ष्यन्ते निरूहाः कफगुल्मिनाम्|
अरिष्टयोगाः सिद्धाश्च ग्रहण्यर्शश्चिकित्सिते||१६१||
यच्चूर्णं गुटिका याश्च विहिता वातगुल्मिनाम्|
द्विगुणक्षारहिङ्ग्वम्लवेतसास्ताः कफे हिताः||१६२||
य एव ग्रहणीदोषे क्षारास्ते कफगुल्मिनाम्|
सिद्धा निरत्ययाः शस्ता दाहस्त्वन्ते प्रशस्यते||१६३||
प्रपुराणानि धान्यानि जाङ्गला मृगपक्षिणः|
कौलत्थो मुद्गयूषश्च पिप्पल्या नागरस्य च||१६४||
शुष्कमूलकयूषश्च बिल्वस्य वरुणस्य च|
चिरबिल्वाङ्कुराणां च यवान्याश्चित्रकस्य च||१६५||
बीजपूरकहिङ्ग्वम्लवेतसक्षारदाडिमैः|
तक्रेण तैलसर्पिर्भ्यां व्यञ्जनान्युपकल्पयेत्||१६६||

पञ्चमूलीशृतं तोयं पुराणं वारुणीरसम्|
कफगुल्मी पिबेत्काले जीर्णं माध्वीकमेव वा||१६७||
यवानीचूर्णितं तक्रं बिडेन लवणीकृतम्|
पिबेत् सन्दीपनं वातकफमूत्रानुलोमनम् ||१६८||
सञ्चितः क्रमशो गुल्मो महावास्तुपरिग्रहः|
कृतमूलः सिरानद्धो यदा कूर्म इवोन्नतः||१६९||
दौर्बल्यारुचिहृल्लासकासवम्यरतिज्वरैः |
तृष्णातन्द्राप्रतिश्यायैर्युज्यते न स सिध्यति||१७०||
गृहीत्वा सज्वरश्वासं वम्यतीसारपीडितम्|
हृन्नाभिहस्तपादेषु शोफः कर्षति गुल्मिनम्||१७१||
रौधिरस्य तु गुल्मस्य गर्भकालव्यतिक्रमे|
स्निग्धस्विन्नशरीरायै दद्यात् स्नेहविरेचनम्||१७२||
पलाशक्षारपात्रे द्वे द्वे पात्रे तैलसर्पिषोः|
गुल्मशैथिल्यजननीं पक्त्वा मात्रां प्रयोजयेत्||१७३||
प्रभिद्येत न यद्येवं दद्याद्योनिविशोधनम् |
क्षारेण युक्तं पललं सुधाक्षीरेण वा पुनः||१७४||
आभ्यां वा भावितान् दद्याद्योनौ कटुकमत्स्यकान्|
वराहमत्स्यपित्ताभ्यां लक्तकान् वा सुभावितान्||१७५||
अधोहरैश्चोर्ध्वहरैर्भावितान् वा समाक्षिकैः|
किण्वं वा सगुडक्षारं दद्याद्योनिविशोधनम्||१७६||
रक्तपित्तहरं क्षारं लेहयेन्मधुसर्पिषा|
लशुनं मदिरां तीक्ष्णां मत्स्यांश्चास्यै प्रदापयेत्||१७७||
बस्तिं सक्षीरगोमूत्रं सक्षारं दाशमूलिकम्|
अदृश्यमाने रुधिरे दद्याद्गुल्मप्रभेदनम्||१७८||
प्रवर्तमाने रुधिरे दद्यान्मांसरसौदनम्|
घृततैलेन चाभ्यङ्गं पानार्थं तरुणीं सुराम्||१७९||
रुधिरेऽतिप्रवृत्ते तु रक्तपित्तहरीः क्रियाः|
कार्या वातरुगार्तायाः सर्वा वातहरीः पुनः||१८०||
घृततैलावसेकांश्च तित्तिरींश्चरणायुधान्|
सुरां समण्डां पूर्वं च पानमम्लस्य सर्पिषः||१८१||
प्रयोजयेदुत्तरं वा जीवनीयेन सर्पिषा|
अतिप्रवृत्ते रुधिरे सतिक्तेनानुवासनम्||१८२||
तत्र श्लोकाः-
स्नेहः स्वेदः सर्पिर्बस्तिश्चूर्णानि बृंहणं गुडिकाः|
वमनविरेकौ मोक्षः क्षतजस्य च वातगुल्मवताम्||१८३||
सर्पिः सतिक्तसिद्धं क्षीरं प्रस्रंसनं निरूहाश्च|
रक्तस्य चावसेचनमाश्वासनसंशमनयोगाः||१८४||
उपनाहनं सशस्त्रं पक्वस्याभ्यन्तरप्रभिन्नस्य|
संशोधनसंशमने पित्तप्रभवस्य गुल्मस्य||१८५||
स्नेहः स्वेदो भेदो लङ्घनमुल्लेखनं विरेकश्च|
सर्पिर्बस्तिर्गुटिकाश्चूर्णमरिष्टाश्च सक्षाराः||१८६||
गुल्मस्यान्ते दाहः कफजस्याग्रेऽपनीतरक्तस्य|
गुल्मस्य रौधिरस्य क्रियाक्रमः स्त्रीभवस्योक्तः||१८७||
पथ्यान्नपानसेवा हेतूनां वर्जनं यथास्वं च|
नित्यं चाग्निसमाधिः स्निग्धस्य च सर्वकर्माणि||१८८||
हेतुर्लिङ्गं सिद्धिः क्रियाक्रमः साध्यता न योगाश्च|
गुल्मचिकित्सितसङ्ग्रह एतावान् व्याहृतोऽग्निवेशस्य||१८९||
इत्यग्निवेशकृते तन्त्रे चरकप्रतिसंस्कृते चिकित्सितस्थाने
गुल्मचिकित्सितं नाम पञ्चमोऽध्यायः||५||



















Chapter -6
अथातः प्रमेहचिकित्सितं व्याख्यास्यामः||१||
इति ह स्माह भगवानात्रेयः||२||
निर्मोहमानानुशयो निराशः पुनर्वसुर्ज्ञानतपोविशालः|
कालेऽग्निवेशाय सहेतुलिङ्गानुवाच मेहाञ्शमनं च तेषाम्||३||
आस्यासुखं स्वप्नसुखं दधीनि ग्राम्यौदकानूपरसाः पयांसि|
नवान्नपानं गुडवैकृतं च प्रमेहहेतुः कफकृच्च सर्वम्||४||
मेदश्च मांसं च शरीरजं च क्लेदं कफो बस्तिगतं प्रदूष्य|
करोति मेहान् समुदीर्णमुष्णैस्तानेव पित्तं परिदूष्य चापि||५||
क्षीणेषु दोषेष्ववकृष्य बस्तौ धातून् प्रमेहाननिलः करोति|
दोषो हि बस्तिं समुपेत्य मूत्रं सन्दूष्य मेहाञ्जनयेद्यथास्वम्||६||
साध्याः कफोत्था दश, पित्तजाः षट् याप्या, न साध्यः पवनाच्चतुष्कः||
समक्रियत्वाद्विषमक्रियत्वान्महात्ययत्वाच्च यथाक्रमं ते||७||
कफः सपित्तः पवनश्च दोषा मेदोऽस्रशुक्राम्बुवसालसीकाः|
मज्जा रसौजः पिशितं च दूष्याः[१] प्रमेहिणां, विंशतिरेव मेहाः||८||
जलोपमं चेक्षुरसोपमं वा घनं घनं चोपरि विप्रसन्नम्|
शुक्लं सशुक्रं शिशिरं शनैर्वा लालेव वा वालुकया युतं वा||९||
विद्यात् प्रमेहान् कफजान् दशैतान् क्षारोपमं कालमथापि नीलम्|
हारिद्रमाञ्जिष्ठमथापि रक्तमेतान् प्रमेहान् षडुशन्ति पित्तात्||१०||
मज्जौजसा वा वसयाऽन्वितं वा लसीकया वा सततं विबद्धम्|
चतुर्विधं मूत्रयतीह[१] वाताच्छेषेषु धातुष्वपकर्षितेषु||११||
वर्णं रसं स्पर्शमथापि गन्धं यथास्वदोषं भजते प्रमेहः|
श्यावारुणो वातकृतः सशूलो मज्जादिसाद्गुण्यमुपैत्यसाध्यः||१२||
स्वेदोऽङ्गगन्धः शिथिलाङ्गता च शय्यासनस्वप्नसुखे रतिश्च|
हृन्नेत्रजिह्वाश्रवणोपदेहो घनाङ्गता केशनखातिवृद्धिः||१३||
शीतप्रियत्वं गलतालुशोषो माधुर्यमास्ये करपाददाहः|
भविष्यतो मेहगदस्य रूपं मूत्रेऽभिधावन्ति पिपीलिकाश्च||१४||
स्थूलः प्रमेही बलवानिहैकः कृशस्तथैकः परिदुर्बलश्च|
सम्बृंहणं तत्र कृशस्य कार्यं संशोधनं दोषबलाधिकस्य||१५||
स्निग्धस्य योगा विविधाः प्रयोज्याः कल्पोपदिष्टा मलशोधनाय[१] |
ऊर्ध्वं तथाऽधश्च मलेऽपनीते मेहेषु सन्तर्पणमेव कार्यम्||१६||
गुल्मः क्षयो मेहनबस्तिशूलं मूत्रग्रहश्चाप्यपतर्पणेन|
प्रमेहिणः स्युः, परितर्पणानि[२] कार्याणि तस्य[३] प्रसमीक्ष्य वह्निम्||१७||
संशोधनं नार्हति यः प्रमेही तस्य क्रिया संशमनी प्रयोज्या|
मन्थाः कषाया यवचूर्णलेहाः प्रमेहशान्त्यै लघवश्च भक्ष्याः||१८||
ये विष्किरा ये प्रतुदा विहङ्गास्तेषां रसैर्जाङ्गलजैर्मनोज्ञैः|
यवौदनं रूक्षमथापि वाट्यमद्यात्[१] ससक्तूनपि चाप्यपूपान्||१९||
मुद्गादियूषैरथ तिक्तशाकैः पुराणशाल्योदनमाददीत|
दन्तीङ्गुदीतैलयुतं प्रमेही तथाऽतसीसर्षपतैलयुक्तम्||२०||
सषष्टिकं स्यात्तृणधान्यमन्नं यवप्रधानस्तु भवेत् प्रमेही|
यवस्य भक्ष्यान् विविधांस्तथाऽद्यात् कफप्रमेही मधुसम्प्रयुक्तान्||२१||
निशिस्थितानां त्रिफलाकषाये स्युस्तर्पणाः क्षौद्रयुता यवानाम्|
तान् सीधुयुक्तान् प्रपिबेत् प्रमेही प्रायोगिकान्मेहवधार्थमेव||२२||
ये श्लेष्ममेहे विहिताः कषायास्तैर्भावितानां च पृथग्यवानाम्|
सक्तूनपूपान् सगुडान् सधानान् भक्ष्यांस्तथाऽन्यान् विविधांश्च खादेत्||२३||
खराश्वगोहंसपृषद्भृतानां तथा यवानां विविधाश्च भक्ष्याः|
देयास्तथा वेणुयवा यवानां कल्पेन गोधूममयाश्च भक्ष्याः||२४||
संशोधनोल्लेखनलङ्घनानि काले प्रयुक्तानि कफप्रमेहान्|
जयन्ति पित्तप्रभवान् विरेकः सन्तर्पणः संशमनो विधिश्च||२५||
दार्वीं सुराह्वां त्रिफलां समुस्तां कषायमुत्क्वाथ्य पिबेत् प्रमेही|
क्षौद्रेण युक्तामथवा हरिद्रां पिबेद्रसेनामलकीफलानाम्||२६||
हरीतकीकट्फलमुस्तलोध्रं पाठाविडङ्गार्जुनधन्वनाश्च|
उभे हरिद्रे तगरं विडङ्गं कदम्बशालार्जुनदीप्यकाश्च||२७||
दार्वी विडङ्गं खदिरो धवश्च सुराह्वकुष्ठागुरुचन्दनानि|
दार्व्यग्निमन्थौ त्रिफला सपाठा पाठा च मूर्वा च तथा श्वदंष्ट्रा||२८||
यवान्युशीराण्यभयागुडूचीचव्याभयाचित्रकसप्तपर्णाः|
पादैः कषायाः कफमेहिनां ते दशोपदिष्टा मधुसम्प्रयुक्ताः||२९||
उशीरलोध्राञ्जनचन्दनानामुशीरमुस्ता मलकाभयानाम्|
पटोलनिम्बामलकामृतानां मुस्ताभयापद्मकवृक्षकाणाम्||३०||
लोध्राम्बुकालीयकधातकीनां निम्बार्जुनाम्रातनिशोत्पलानाम्|
शिरीषसर्जार्जुनकेशराणां प्रियङ्गुपद्मोत्पलकिंशुकानाम्||३१||
अश्वत्थपाठासनवेतसानां कटङ्कटेर्युत्पलमुस्तकानाम्|
पैत्तेषु मेहेषु दश प्रदिष्टाः पादैः कषाया मधुसम्प्रयुक्ताः||३२||
सर्वेषु मेहेषु मतौ तु पूर्वौ कषाययोगौ विहितास्तु सर्वे|
मन्थस्य पाने यवभावनायां स्युर्भोजने पानविधौ पृथक् च||३३||
सिद्धानि तैलानि घृतानि चैव देयानि मेहेष्वनिलात्मकेषु|
मेदः कफश्चैव कषाययोगैः स्नेहैश्च वायुः शममेति तेषाम्||३४||
कम्पिल्लसप्तच्छदशालजानि बैभीतरौहीतककौटजानि|
कपित्थपुष्पाणि च चूर्णितानि क्षौद्रेण लिह्यात् कफपित्तमेही||३५||
पिबेद्रसेनामलकस्य चापि कल्कीकृतान्यक्षसमानि काले|
जीर्णे च भुञ्जीत पुराणमन्नं मेही रसैर्जाङ्गलजैर्मनोज्ञैः||३६||
दृष्ट्वाऽनुबन्धं पवनात् कफस्य पित्तस्य वा स्नेहविधिर्विकल्प्यः|
तैलं कफे स्यात् स्वकषायसिद्धं पित्ते घृतं पित्तहरैः कषायैः||३७||
त्रिकण्टकाश्मन्तकसोमवल्कैर्भल्लातकैः सातिविषैः सलोध्रैः|
वचापटोलार्जुननिम्बमुस्तैर्हरिद्रया[१] पद्मकदीप्यकैश्च||३८||
मञ्जिष्ठया चागुरुचन्दनैश्च सर्वैः समस्तैः कफवातजेषु|
मेहेषु तैलं विपचेद्, घृतं तु पैत्तेषु, मिश्रं त्रिषु लक्षणेषु||३९||
फलत्रिकं दारुनिशां विशालां मुस्तां च निःक्वाथ्य निशां सकल्काम्|
पिबेत् कषायं मधुसम्प्रयुक्तं सर्वप्रमेहेषु समुद्धतेषु||४०||
लोध्रं शटीं पुष्करमूलमेलां मूर्वां विडङ्गं त्रिफलां यमानीम्|
चव्यं प्रियङ्गुं क्रमुकं विशालां किराततिक्तं कटुरोहिणीं च||४१||
भार्ङ्गीं नतं चित्रकपिप्पलीनां मूलं सकुष्ठातिविषं सपाठम्|
कलिङ्गकन् केशरमिन्द्रसाह्वां नखं सपत्रं मरिचं प्लवं च||४२||
द्रोणेऽम्भसः कर्षसमानि पक्त्वा पूते चतुर्भागजलावशेषे|
रसेऽर्धभागं मधुनः प्रदाय पक्षं निधेयो घृतभाजनस्थः||४३||
मध्वासवोऽयं[१] कफपित्तमेहान् क्षिप्रं निहन्याद्द्विपलप्रयोगात्|
पाण्ड्वामयार्शांस्यरुचिं ग्रहण्या दोषं किलासं विविधं च कुष्ठम्||४४||
इति मध्वासवः|
क्वाथः स एवाष्टपलं च दन्त्या भल्लातकानां च चतुष्पलं स्यात्|
सितोपला त्वष्टपला विशेषः क्षौद्रं च तावत् पृथगासवौ तौ||४५||
सारोदकं वाऽथ कुशोदकं वा मधूदकं वा त्रिफलारसं वा|
सीधुं पिबेद्वा निगदं प्रमेही माध्वीकमग्र्यं चिरसंस्थितं वा||४६||
मांसानि शूल्यानि मृगद्विजानां खादेद्यवानां विविधांश्च भक्ष्यान्|
संशोधनारिष्टकषायलेहैः सन्तर्पणोत्थाञ् शमयेत् प्रमेहान्||४७||
भृष्टान् यवान् भक्षयतः प्रयोगाच्छुष्कांश्च सक्तून्न भवन्ति मेहाः|
श्वित्रं च कृच्छ्रं कफजं च कुष्ठं तथैव मुद्गामलकप्रयोगान्||४८||
सन्तर्पणोत्थेषु गदेषु योगा मेदस्विनां ये च मयोपदिष्टाः|
विरूक्षणार्थं कफपित्तजेषु सिद्धाः प्रमेहेष्वपि ते प्रयोज्याः||४९||
व्यायामयोगैर्विविधैः प्रगाढैरुद्वर्तनैः स्नानजलावसेकैः|
सेव्यत्वगेलागुरुचन्दनाद्यैर्विलेपनैश्चाशु[१] न सन्ति मेहाः||५०||
कफश्च वृद्धः प्रमेहहेतुः प्रसमीक्ष्य तस्मात्|
वैद्येन पूर्वं कफपित्तजेषु मेहेषु कार्याण्यपतर्पणानि||५१||
या वातमेहान् प्रति पूर्वमुक्ता वातोल्बणानां विहिता क्रिया सा|
वायुर्हि मेहेष्वतिकर्शितानां कुप्यत्यसाध्यान् प्रति नास्ति चिन्ता||५२||
यैर्हेतुभिर्ये प्रभवन्ति मेहास्तेषु प्रमेहेषु न ते निषेव्याः|
हेतोरसेवा विहिता यथैव जातस्य रोगस्य भवेच्चिकित्सा||५३||
हारिद्रवर्णं रुधिरं च मूत्रं विना प्रमेहस्य हि पूर्वरूपैः|
यो मूत्रयेत्तं न वदेत् प्रमेहं रक्तस्य पित्तस्य हि स प्रकोपः||५४||
दृष्ट्वा प्रमेहं मधुरं सपिच्छं मधूपमं स्याद्द्विविधो विचारः|
क्षीणेषु दोषेष्वनिलात्मकः स्यात् सन्तर्पणाद्वा कफसम्भवः स्यात्||५५||
सपूर्वरूपाः कफपित्तमेहाः क्रमेण ये वातकृताश्च मेहाः|
साध्या न ते, पित्तकृतास्तु याप्याः, साध्यास्तु मेदो यदि न प्रदुष्टम्||५६||
जातः प्रमेही मधुमेहिनो वा न साध्य उक्तः स हि बीजदोषात्|
ये चापि केचित् कुलजा विकारा भवन्ति तांश्च प्रवदन्त्यसाध्यान्||५७||
प्रमेहिणां याः पिडका मयोक्ता रोगाधिकारे पृथगेव सप्त|
ताः शल्यविद्भिः कुशलैश्चिकित्स्याः शस्त्रेण संशोधनरोपणैश्च||५८||
तत्र श्लोकाः-
हेतुर्दोषो दूष्यं मेहानां साध्यतानुरूपश्च|
मेही द्विविधस्त्रिविधं[१] भिषग्जितमतिक्षपणदोषः||५९||
आद्या यवान्नविकृतिर्मन्था मेहापहाः कषायाश्च|
तैलघृतलेहयोगा भक्ष्याः प्रवरासवाः सिद्धाः||६०||
व्यायामविधिर्विविधः स्नानान्युद्वर्तनानि गन्धाश्च|
मेहानां प्रशमार्थं चिकित्सिते दिष्टमेतावत्||६१||















Chapter – 7
अथातः कुष्ठचिकित्सितं व्याख्यास्यामः||१||
इति ह स्माह भगवानात्रेयः||२||
हेतुं द्रव्यं लिङ्गं कुष्ठानामाश्रयं प्रशमनं च|
शृण्वग्निवेश! सम्यग्विशेषतः स्पर्शनघ्नानाम्||३||
विरोधीन्यन्नपानानि द्रवस्निग्धगुरूणि च|
भजतामागतां छर्दिं वेगांश्चान्यान्प्रतिघ्नताम्||४||
व्यायाममतिसन्तापमतिभुक्त्वोपसेविनाम्|
शीतोष्णलङ्घनाहारान् क्रमं मुक्त्वा निषेविणाम्||५||
घर्मश्रमभयार्तानां द्रुतं शीताम्बुसेविनाम्|
अजीर्णाध्यशिनां चैव पञ्चकर्मापचारिणाम्||६||
नवान्नदधिमत्स्यातिलवणाम्लनिषेविणाम्|
माषमूलकपिष्टान्नतिलक्षीरगुडाशिनाम्||७||
व्यवायं चाप्यजीर्णेऽन्ने निद्रां च भजतां दिवा|
विप्रान् गुरून् धर्षयतां पापं कर्म च कुर्वताम्||८||
वातादयस्त्रयो दुष्टास्त्वग्रक्तं मांसमम्बु च|
दूषयन्ति स कुष्ठानां सप्तको द्रव्यसङ्ग्रहः||९||
अतः कुष्ठानि जायन्ते सप्त चैकादशैव च|
न चैकदोषजं किञ्चित् कुष्ठं समुपलभ्यते||१०||
स्पर्शाज्ञत्वमतिस्वेदो न वा वैवर्ण्यमुन्नतिः|
कोठानां लोमहर्षश्च कण्डूस्तोदः श्रमः क्लमः||११||
व्रणानामधिकं शूलं शीघ्रोत्पत्तिश्चिरस्थितिः|
दाहः [१] सुप्ताङ्गता चेति कुष्ठलक्षणमग्रजम्||१२||
अत ऊर्ध्वमष्टादशानां कुष्ठानां कपालोदुम्बरमण्डलर्ष्यजिह्वपुण्डरीकसिध्मकाकणकैककुष्ठचर्माख्य-किटिभविपादिकालसकदद्रुचर्मदलपामाविस्फोटकशतारुर्विचर्चिकानां लक्षणान्युपदेक्ष्यामः||१३||
कृष्णारुणकपालाभं यद्रूक्षं परुषं तनु|
कापालं तोदबहुलं तत्कुष्ठं विषमं स्मृतम्||१४||
दाहकण्डूरुजारागपरीतं लोमपिञ्जरम्|
उदुम्बरफलाभासं कुष्ठमौदुम्बरं विदुः||१५||
श्वेतं रक्तं स्थिरं स्त्यानं स्निग्धमुत्सन्नमण्डलम्|
कृच्छ्रमन्योन्यसंसक्तं कुष्ठं मण्डलमुच्यते||१६||
कर्कशं रक्तपर्यन्तमन्तः श्यावं सवेदनम्|
यदृष्यजिह्वासंस्थानमृष्यजिह्वं तदुच्यते||१७||
सश्वेतं रक्तपर्यन्तं पुण्डरीकदलोपमम्|
सोत्सेधं च सदाहं च पुण्डरीकं तदुच्यते||१८||
श्वेतं ताम्रं तनु च यद्रजो [१] घृष्टं विमुञ्चति|
अलाबूपुष्पवर्णं तत् सिध्मं प्रायेण चोरसि||१९||
यत् काकणन्तिकावर्णमपाकं तीव्रवेदनम्|
त्रिदोषलिङ्गं तत् कुष्ठं काकणं नैव सिध्यति||२०||
इति सप्तमहाकुष्ठानि
अस्वेदनं महावास्तु यन्मत्स्यशकलोपमम्|
तदेककुष्ठ
चर्माख्यं बहलं हस्तिचर्मवत्||२१||
श्यावं किणखरस्पर्शं परुषं किटिभं स्मृतम्|
वैपादिकं पाणिपादस्फुटनं तीव्रवेदनम्||२२||
कण्डूमद्भिः सरागैश्च गण्डैरलसकं चितम्|
सकण्डूरागपिडकं दद्रुमण्डलमुद्गतम्||२३||
रक्तं [१] सकण्डु सस्फोटं सरुग्दलति चापि यत्|
तच्चर्मदलमाख्यातं संस्पर्शासहमुच्यते||२४||
पामाश्वेतारुणश्यावाः कण्डूलाः पिडका भृशम्|
स्फोटाः श्वेतारुणाभासो विस्फोटाः स्युस्तनुत्वचः||२५||
रक्तं श्यावं सदाहार्ति शतारुः स्याद्बहुव्रणम्|
सकण्डूः पिडका श्यावा बहुस्रावा विचर्चिका||२६||
इत्येकादश क्षुद्रकुष्ठानि
वातेऽधिकतरे कुष्ठं कापालं मण्डलं कफे|
पित्ते त्वौदुम्बरं विद्यात् काकणं तु त्रदोषजम्||२७||
वातपित्ते श्लेष्मपित्ते वातश्लेष्मणि चाधिके|
ऋष्यजिह्वं पुण्डरीकं सिध्मकुष्ठं च जायते||२८||
चर्माख्यमेककुष्ठं च किटिमं सविपादिकम्|
कुष्ठं चालसकं ज्ञेयं प्रायो वातकफाधिकम्||२९||
पामा शतारुर्विस्फोटं दद्रुश्चर्मदलं तथा|
पित्तश्लेष्माधिकं प्रायः कफप्राया विचर्चिका||३०||
सर्वं त्रिदोषजं कुष्ठं दोषाणां तु बलाबलम्|
यथास्वैर्लक्षणैर्बुद्ध्वा कुष्ठानां क्रियते क्रिया||३१||
दोषस्य यस्य पश्येत् कुष्ठेषु विशेषलिङ्गमद्रिक्तम्|
तस्यैव शमं कुर्यात्ततः परं चानुबन्धस्य||३२||
कुष्ठविशेषैर्दोषा दोषविशेषैः पुनश्च कुष्ठानि|
ज्ञायन्ते तैर्हेतुर्हेतुस्तांश्च [१] प्रकाशयति||३३||
रौक्ष्यं शोषस्तोदः शूलं सङ्कोचनं तथाऽऽयामः|
पारुष्यं खरभावो हर्षः श्यावारुणत्वं च||३४||
कुष्ठेषु वातलिङ्गं, दाहो रागः परिस्रवः पाकः|
विस्रो गन्धः क्लेदस्तथाऽङ्गपतनं च पित्तकृतम्||३५||
श्वैत्यं शैत्यं कण्डूः स्थैर्यं चोत्सेधगौरवस्नेहाः|
कुष्ठेषु तु कफलिङ्गं जन्तुभिरभिभक्षणं क्लेदः||३६||
सर्वैर्लिङ्गैर्युक्तं मतिमान् विवर्जयेदबलम्|
तृष्णादाहपरीतं शान्ताग्निं जन्तुभिर्जग्धम्||३७||
वातकफप्रबलं यद्यदेकदोषोल्बणं न तत् कृच्छ्रम्|
कफपित्त-वातपित्तप्रबलानि तु कृच्छ्रसाध्यानि||३८||
वातोत्तरेषु सर्पिर्वमनं श्लेष्मोत्तरेषु कुष्ठेषु|
पित्तोत्तरेषु मोक्षो रक्तस्य विरेचनं चाग्रे||३९||
वमनविरेचनयोगाः कल्पोक्ताः कुष्ठिनां प्रयोक्तव्याः|
प्रच्छनमल्पे कुष्ठे महति च शस्तं सिराव्यधनम्||४०||
बहुदोषः संशोध्यः कुष्ठी बहुशोऽनुरक्षता प्राणान्|
दोषे ह्यतिमात्रहृते वायुर्हन्यादबलमाशु||४१||
स्नेहस्य पानमिष्टं शुद्धे कोष्ठे प्रवाहिते रक्ते|
वायुर्हि शुद्धकोष्ठं कुष्ठिनमबलं विशति शीघ्रम्||४२||
दोषोत्क्लिष्टे हृदये वाम्यः कुष्ठेषु चोर्ध्वभागेषु|
कुटजफलमदनमधुकैः सपटोलैर्निम्बरसयुक्तैः||४३||
शीतरसः पक्वरसो मधूनि मधुकं च वमनानि|
कुष्ठेषु त्रिवृता दन्ती त्रिफला च विरेचने शस्ता||४४||
सौवीरकं तुषोदकमालोडनमासवाश्च सीधूनि|
शंसन्त्यधोहराणां यथाविरेकं क्रमश्चेष्टः||४५||
दार्वीबृहतीसेव्यैः पटोलपिचुमर्दमदनकृतमालैः|
सस्नेहैरास्थाप्यः कुष्ठी सकलिङ्गयवमुस्तैः||४६||
वातोल्बणं विरिक्तं निरूढमनुवासनार्हमालक्ष्य|
फलमधुकनिम्बकुटजैः सपटोलैः साधयेत्स्नेहम्||४७||
सैन्धवदन्तीमरिचं फणिज्झकः पिप्पली करञ्जफलम्|
नस्यं स्यात्सविडङ्गं क्रिमिकुष्ठकफप्रकोपघ्नम् [१] ||४८||
वैरेचनिकैर्धूमैः श्लोकस्थानेरितैः प्रशाम्यन्ति|
कृमयः कुष्ठकिलासाः प्रयोजितैरुत्तमाङ्गस्थाः||४९||
स्थिरकठिनमण्डलानां स्विन्नानां प्रस्तरप्रणाडीभिः|
कूर्चैर्विघट्टितानां रक्तोत्क्लेशोऽपनेतव्यः||५०||
आनूपवारिजानां मांसानां पोट्टलैः सुखोष्णैश्च|
स्विन्नोत्सन्नं [१] विलिखेत् कुष्ठं तीक्ष्णेन शस्त्रेण||५१||
रुधिरागमार्थमथवा शृङ्गालाबूनि [२] योजयेत् कुष्ठे|
प्रच्छितमल्पं कुष्ठं विरेचयेद्वा जलौकोभिः||५२||
ये लेपाः कुष्ठानां युज्यन्ते निर्हृतास्रदोषाणाम्|
संशोधिताशयानां सद्यः सिद्धिर्भवेत्तेषाम्||५३||
येषु न शस्त्रं क्रमते स्पर्शेन्द्रियनाशनानि यानि स्युः|
तेषु निपात्यः क्षारो रक्तं दोषं च विस्राव्य||५४||
पाषाणकठिनपरुषे सुप्ते कुष्ठे स्थिरे पुराणे च|
पीतागदस्य कार्यो विषैः प्रदेहोऽगदैश्चानु||५५||
स्तब्धानि सुप्तसुप्तान्यस्वेदनकण्डुलानि कुष्ठानि|
कूर्चैर्दन्तीत्रिवृताकरवीरकरञ्जकुटजानाम्||५६||
जात्यर्कनिम्बजैर्वा पत्रैः शस्त्रैः समुद्रफेनैर्वा|
घृष्टानि गोमयैर्वा ततः प्रदेहैः प्रदेह्यानि||५७||
मारुतकफकुष्ठघ्नं कर्मोक्तं पित्तकुष्ठिनां कार्यम्|
कफपित्तरक्तहरणं तिक्तकषायैः प्रशमनं च||५८||
सर्पींषि तिक्तकानि च यच्चान्यद्रक्तपित्तनुत् [१] कर्म|
बाह्याभ्यन्तरमग्र्यं तत् कार्यं पित्तकुष्ठेषु||५९||
दोषाधिक्यविभागादित्येतत् कर्म कुष्ठनुत् प्रोक्तम्|
वक्ष्यामि कुष्ठशमनं प्रायस्त्वग्दोषसामान्यात्||६०||
दार्वी रसाञ्जनं वा गोमूत्रेण प्रबाधते कुष्ठम्|
अभया प्रयोजिता वा मासं सव्योषगुडतैला||६१||
मूलं पटोलस्य तथा गवाक्ष्याः पृथक् पलांशं त्रिफलात्वचश्च [१] |
स्यात्त्रायमाणा कटुरोहिणी च भागार्धिका नागरपादयुक्ता||६२||
पलं तथैषां सह चूर्णितानां जले शृतं दोषहरं पिबेन्ना|
जीर्णे रसैर्धन्वमृगद्विजानां पुराणशाल्योदनमाददीत||६३||
कुष्ठानि शोफं ग्रहणीप्रदोषमर्शांसि कृच्छ्राणि हलीमकं च|
षड्रात्रयोगेन निहन्ति चैष हृद्बस्तिशूलं विषमज्वरं च||६४||
मुस्तं व्योषं त्रिफला मञ्जिष्ठा दारु पञ्चमूल्यौ द्वे|
सप्तच्छदनिम्बत्वक् सविशालश्चित्रको मूर्वा||६५||
चूर्णं तर्पणभागैर्नवभिः संयोजितं समध्वाज्यम् [१] |
सिद्धं कुष्ठनिबर्हणमेतत् प्रायोगिकं भक्ष्यम्||६६||
श्वयथुं सपाण्डुरोगं श्वित्रं ग्रहणीप्रदोषमर्शांसि|
ब्रघ्नभगन्दरपिडकाकण्डूकोठांश्च विनिहन्ति||६७||
इति मुस्तादिचूर्ण
त्रिफलाफलातिविषाकटुकानिम्बकलिङ्गकवचापटोलानाम्|
मागधिकारजनीद्वयपद्मकमूर्वाविशालानाम्||६८||
भूनिम्बपलाशानां दद्याद्विपलं ततस्त्रिवृद्द्विगुणा|
तस्याश्च पुनर्ब्राह्मी तच्चूर्णं सुप्तिनुत् परमम्||६९||
लेलीतकप्रयोगो [१] रसेन जात्याः समाक्षिकः परमः|
सप्तदशकुष्ठघाती माक्षिकधातुश्च मूत्रेण||७०||
श्रेष्ठं [२] गन्धकयोगात् सुवर्णमाक्षिकप्रयोगाद्वा|
सर्वव्याधिनिबर्हणमद्यात् कुष्ठी रसं च निगृहीतम्||७१||
वज्रशिलाजतुसहितं सहितं वा योगराजेन|
सर्वव्याधिप्रशमनमद्यात्कुष्ठी निगृह्य नित्यं च||७२||
खदिरसुरदारुसारं श्रपयित्वा तद्रसेन तोयार्थः|
क्षौद्रप्रस्थे कार्यः कार्ये ते चाष्टपलिके च||७३||
तत्राश्चूर्णानामष्टपलं प्रक्षिपेत्तथाऽमूनि|
त्रिफलैले त्वङ्मरिचं पत्रं कनकं च कर्षांशम्||७४||
मत्स्यण्डिका मधुसमा तन्मासं जातमायसे भाण्डे|
मध्वासवमाचरतः कुष्ठकिलासे शमं यातः||७५||
इति मध्वासवः
खदिरकषायद्रोणं कुम्भे घृतभाविते समावाप्य|
द्रव्याणि चूर्णितानि च षट्पलिकान्यत्र देयानि||७६||
त्रिफलाव्योषविडङ्गरजनीमुस्ताटरूषकेन्द्रयवाः|
सौवर्णी च तथा त्वक् छिन्नरुहा चेति तन्मासम्||७७||
निदधीत धान्यमध्ये प्रातः प्रातः पिबेत्ततो युक्त्या|
मासेन महाकुष्ठं हन्त्येवाल्पं तु पक्षेण||७८||
अर्शःश्वासभगन्दरकासकिलासप्रमेहशोषांश्च|
ना भवति कनकवर्णः पीत्वाऽरिष्टं कनकबिन्दुम्||७९||
इति कनकबिन्द्वरिष्टम्
कुष्ठेष्वनिलकफकृतेष्वेवं पेयस्तथाऽपि पैत्तेषु|
कृतमालक्वाथश्चाप्येष विशेषात् कफकृतेषु||८०||
त्रिफलासवश्च गौडः सचित्रकः कुष्ठरोगविनिहन्ता|
क्रमुकदशमूलदन्तीवराङ्गमधुयोगसंयुक्तः||८१||
लघूनि चान्नानि हितानि विद्यात् कुष्ठेषु शाकनि च तिक्तकानि|
भल्लातकैः सत्रिफलैः सनिम्बैर्युक्तानि चान्नानि घृतानि चैव||८२||
पुराणधान्यान्यथ जाङ्गलानि मांसानि मुद्गाश्च पटोलयुक्ताः|
शस्ता, न गुर्वम्लपयोदधीनि नानूपमत्स्या न गुडस्तिलाश्च||८३||
एला कुष्ठं दार्वी शतपुष्पा चित्रको विडङ्गश्च|
कुष्ठालेपनमिष्टं रसाञ्जनं चाभया चैव||८४||
चित्रकमेलां बिम्बीं [१] वृषकं त्रिवृदर्कनागरकम्|
चूर्णीकृतमष्टाहं भावयितव्यं पलाशस्य||८५||
क्षारेण गवां मूत्रस्रुतेन तेनास्य मण्डलान्याशु|
भिद्यन्ते विलयन्ति च लिप्तान्यर्काभितप्तानि||८६||
मांसी मरिचं लवणं रजनी तगरं सुधा गृहाद्धूमः|
मूत्रं पित्तं [२] क्षारः पालाशः कुष्ठहा लेपः||८७||
त्रपु सीसमयश्चूर्णं मण्डलनुत् फल्गुचित्रकौ बृहती|
गोधारसः सलवणो दारु च मूत्रं च मण्डलनुत्||८८||
कदलीपलाशपाटलिनिचुलक्षाराम्भसा प्रसन्नेन|
मांसेषु तोयकार्यं कार्यं पिष्टे च किण्वे [३] च||८९||
तैर्मेदकः सुजातः किण्वैर्जनितं प्रलेपनं शस्तम्|
मण्डलकुष्ठविनाशनमातपसंस्थं कृमिघ्नं च||९०||
मुस्तं मदनं त्रिफला करञ्ज आरग्वधकलिङ्गयवाः|
दार्वी ससप्तपर्णा स्नानं सिद्धार्थकं नाम||९१||
एष कषायो वमनं विरेचनं वर्णकस्तथोद्घर्षः|
त्वग्दोषकुष्ठशोफप्रबाधनः पाण्डुरोगघ्नः||९२||
कुष्ठं करञ्जबीजान्येडगजः कुष्ठसूदनो लेपः|
प्रपुन्नाडबीजसैन्धवरसाञ्जनकपित्थलोध्राश्च||९३||
श्वेतकरवीरमूलं कुटजकरञ्जयोः फलं त्वचो दार्व्याः|
सुमनःप्रवालयुक्तो लेपः कुष्ठापहः सिद्धः||९४||
लोध्रस्य धातकीनां वत्सकबीजस्य नक्तमालस्य|
कल्कश्च मालतीनां कुष्ठेषून्मर्दनालेपौ||९५||
शैरीषी त्वक् पुष्पं कार्पास्या राजवृक्षपत्राणि|
पिष्टा च काकमाची चतुर्विधः कुष्ठनुल्लेपः||९६||
इति लेपाः
दार्व्या रसाञ्जनस्य च निम्बपटोलस्य खदिरसारस्य|
आरग्वधवृक्षकयोस्त्रिफलायाः सप्तपर्णस्य||९७||
इति षट् कषाययोगाः कुष्ठघ्नाः सप्तमश्च तिनिशस्य|
स्नाने पाने च हितास्तथाऽष्टमश्चाश्वमारस्य||९८||
आलेपनं प्रघर्षणमवचूर्णनमेत एव च कषायाः|
तैलघृतपाकयोगे चेष्यन्ते कुष्ठशान्त्यर्थम्||९९||
त्रिफला निम्बपटोलं मञ्जिष्ठा रोहिणी वचा रजनी|
एष कषायोऽभ्यस्तो निहन्ति कफपित्तजं कुष्ठम्||१००||
एतैरेव च सर्पिः सिद्धं वातोल्बणं जयति कुष्ठम्|
एष च कल्पो दिष्टः खदिरासनदारुनिम्बानाम्||१०१||
कुष्ठार्कतुत्थकट्फलमूलकबीजानि रोहिणी कटुका|
कुटजफलोत्पलमुस्तं बृहतीकरवीरकासीसम्||१०२||
एडगजनिम्बपाठा दुरालभा चित्रको विडङ्गश्च|
तिक्तालाबुकबीजं कम्पिल्लकसर्षपौ वचा दार्वी||१०३||
एतैस्तैलं सिद्धं कुष्ठघ्नं योग एष चालेपः|
उद्वर्तनं प्रघर्षणमवचूर्णनमेष एवेष्टः||१०४||
श्वेतकरवीरकरसो गोमूत्रं चित्रको विडङ्गश्च|
कुष्ठेषु तैलयोगः सिद्धोऽयं सम्मतो भिषजाम्||१०५||
इति श्वेतकरवीराद्यं तैलम्
श्वेतकरवीरपल्लवमूलत्वग्वत्सको विडङ्गश्च|
कुष्ठार्कमूलसर्षपशिग्रुत्वग्रोहिणी कटुका||१०६||
एतैस्तैलं सिद्धं कल्कैः पादांशिकैर्गवां मूत्रम्|
दत्त्वा तैलचतुर्गुणमभ्यङ्गात् कुष्ठकण्डूघ्नम्||१०७||
इति श्वेतकरवीरपल्लवाद्यं तैलम्
तिक्तालाबुकबीजं द्वे तुत्थे रोचना हरिद्रे द्वे|
बृहतीफलमेरण्डः सविशालश्चित्रको मूर्वा||१०८||
कासीसहिङ्गुशिग्रुत्र्यूषणसुरदारुतुम्बुरुविडङ्गम्|
लाङ्गालकं कुटजत्वक् कटुकाख्या रोहिणी चैव||१०९||
सर्षपतैलं कल्कैरेतैर्मूत्रे चतुर्गुणे साध्यम्|
कण्डूकुष्ठविनाशनमभ्यङ्गान्मारुतकफहन्तृ||११०||
इति तिक्तेक्ष्वाक्वादितैलम्
कनकक्षीरी शैला भार्गी दन्त्याः फलानि मूलं च|
जातीप्रवालसर्षपलशुनविडङ्गं करञ्जत्वक्||१११||
सप्तच्छदार्कपल्लवमूलत्वङ्निम्बचित्रकास्फोताः|
गुञ्जैरण्डं बृहतीमूलकसुरसार्जकफलानि||११२||
कुष्ठं पाठा मुस्तं तुम्बुरुमूर्वावचाः सषड्ग्रन्थाः [१] |
एडगजकुटजशिग्रुत्र्यूषणभल्लातकक्षवकाः||११३||
हरितालमवाक्पुष्पी तुत्थं कम्पिल्लकोऽमृतासञ्ज्ञः|
सौराष्ट्री कासीसं दार्वीत्वक् सर्जिकालवणम्||११४||
कल्कैरेतैस्तैलं करवीरकमूलपल्लवकषाये|
सार्षपमथवा तैलं गोमूत्रचतुर्गुणं साध्यम्||११५||
स्थाप्यं कटुकालाबुनि तत्सिद्धं तेन मण्डलान्याशु|
भिन्द्याद्भिषगभ्यङ्गात्कृमींश्च कण्डूं च विनिहन्यात्||११६||
इति कनकक्षीरीतैलम्
कुष्ठं तमालपत्रं मरिचं समनःशिलं सकासीसम्|
तैलेन युक्तमुषितं सप्ताहं भाजने ताम्रे||११७||
तेनालिप्तं सिध्मं सप्ताहाह्येति [१] तिष्ठतो घर्मे|
मासान्नवं किलासं स्नानं मुक्त्वा विशुद्धतनोः||११८||
इति सिध्मे लेपः
सर्षपकरञ्जकोषातकीनां तैलान्यथेङ्गुदीनां च|
कुष्ठेषु हितान्याहुस्तैलं यच्चापि खदिरसारस्य||११९||
जीवन्ती मञ्जिष्ठा दार्वी कम्पिल्लकः पयस्तुत्थम्|
एष घृततैलपाकः सिद्धः सिद्धे च सर्जरसः||१२०||
देयः समधूच्छिष्टो विपादिका तेन शाम्यतेऽभ्यक्ता|
चर्मैककुष्ठकिटिमं कुष्ठं शाम्यत्यलसकं च||१२१||
इति विपादिकाहरघृततैले
किण्वं [१] वराहरुधिरं पृथ्वीका सैन्धवं च लेपः स्यात्|
लेपो योज्यः कुस्तुम्बुरूणि कुष्ठं च मण्डलनुत्||१२२||
पूतीकदारुजटिलाः पक्वसुरा क्षौद्रमुद्गपर्ण्यौ च|
लेपः सकाकनासो मण्डलकुष्ठापहः सिद्धः||१२३||
चित्रकशोभाञ्जनकौ गुडूच्यपामार्गदेवदारूणि|
खदिरो धवश्च लेपः श्यामा दन्ती द्रवन्ती च||१२४||
लाक्षारसाञ्जनैलाः पुनर्नवा चेति कुष्ठिनो लेपाः|
दधिमण्डयुताः सर्वे देयाः षण्मारुतकफकुष्ठघ्नाः||१२५||
एडगजकुष्ठसैन्धवसौवीरकसर्षपैः कृमिघ्नैश्च|
कृमिकुष्ठमण्डलाख्यं दद्रूकुष्ठं च शममुपैति||१२६||
एडगजः सर्जरसो मूलकबीजं च सिध्मकुष्ठानाम्|
काञ्जिकयुक्तं तु पृथङ्मतमिदमुद्वर्तनं लेपाः||१२७||
वासा त्रिफला पाने स्नाने चोद्वर्तने प्रलेपे च|
बृहतीसेव्यपटोलाः ससारिवा रोहिणी चैव||१२८||
खदिरावघातककुभरोहीतकलोध्रकुटजधवनिम्बाः|
सप्तच्छदकरवीराः शस्यन्ते स्नानपानेषु||१२९||
जलवाप्यलोहकेशरपत्रप्लवचन्दनं मृणालानि|
भागोत्तराणि सिद्धं प्रलेपनं पित्तकफकुष्ठे||१३०||
यष्ट्याह्वलोध्रपद्मकपटोलपिचुमर्दचन्दनरसाश्च|
स्नाने पाने च हिताः सुशीतलाः पित्तकुष्ठिभ्यः||१३१||
आलेपनं प्रियङ्गुर्हरेणुका वत्सकस्य च फलानि|
सातिविषा च ससेव्या सचन्दना रोहिणी कटुका||१३२||

तिक्तघृतैर्धौतघृतैरभ्यङ्गो दह्यमानकुष्ठेषु|
तैलैश्चन्दनमधुकप्रपौण्डरीकोत्पलयुतैश्च||१३३||
क्लेदे प्रपतति चाङ्गे दाहे विस्फोटके सचर्मदले|
शीताः प्रदेहसेका व्यधो विरेको घृतं तिक्तम्||१३४||
खदिरघृतं निम्बघृतं दार्वीघृतमुत्तमं पटोलघृतम्|
कुष्ठेषु रक्तपित्तप्रबलेषु भिषग्जितं सिद्धम्||१३५||
त्रिफलात्वचोऽर्धपलिकाः पटोलपत्रं च कार्षिकाः शेषाः|
कटुरोहिणी सनिम्बा यष्ट्याह्वा त्रायमाणा च||१३६||
एष कषायः साध्यो दत्त्वा द्विपलं मसूरविदलानाम्|
सलिलाढकेऽष्टभागे शेषे पूतो रसो ग्राह्यः||१३७||
ते च [१] कषायेऽष्टपले चतुष्पलं सर्पिषश्च पक्तव्यम्|
यावत्स्यादष्टपलं शेषं पेयं ततः कोष्णम्||१३८||
तद्वातपित्तकुष्ठं वीसर्पं वातशोणितं प्रबलम्|
ज्वरदाहगुल्मविद्रधिविभ्रमविस्फोटकान् हन्ति||१३९||
निम्बपटोलं दार्वीं दुरालभां तिक्तरोहिणीं त्रिफलाम्|
कुर्यादर्धदलांशं पर्पटकं त्रायमाणां च||१४०||
सलिलाढकसिद्धानां रसेऽष्टभागस्थिते क्षिपेत् पूते|
चन्दनकिराततिक्तकमागधिकास्त्रायमाणां च||१४१||
मुस्तं वत्सकबीजं कल्कीकृत्यार्धकार्षिकान् भागान्|
नवसर्पिषश्च षट्पलमेतत्सिद्धं [३] घृतं पेयम्||१४२||
कुष्ठज्वरगुल्मार्शोग्रहणीपाण्ड्वामयश्वयथुहारि|
पामाविसर्पपिडकाकण्डूमदगण्डनुत्सिद्धम्||१४३||
इति तिक्तषट्पलकं घृतम्
सप्तच्छदं प्रतिविषां शम्पाकं तिक्तरोहिणीं पाठाम्|
मुस्तमुशीरं त्रिफलां पटोलपिचुमर्दपर्पटकम्||१४४||
धन्वयवासं चन्दनमुपकुल्यां पद्मकं हरिद्रे द्वे|
षड्ग्रन्थां सविशालां शतावरीं सारिवे चोभे||१४५||
वत्सकबीजं यासं [४] मूर्वाममृतां किराततिक्तं च|
कल्कान् कुर्यान्मतिमान्यष्ट्याह्वं त्रायमाणां च||१४६||
कल्कश्चातुर्भागो [५] जलमष्टगुणं रसोऽमृतफलानाम्|
द्विगुणो घृतात्प्रदेयस्तत्सर्पिः पाययेत्सिद्धम्||१४७||
कुष्ठानि रक्तपित्तप्रबलान्यर्शांसि रक्तवाहीनि|
वीसर्पमम्लपित्तं [६] वातासृक् पाण्डुरोगं च||१४८||
विस्फोटकान्सपामानुन्मादं कामलां ज्वरं कण्डूम्|
हृद्रोगगुल्मपिडका असृग्दरं गण्दमालां च||१४९||
हन्यादेतत् सर्पिः पीतं काले यथाबलं सद्यः|
योगशतैरप्यजितान्महाविकारान्महातिक्तम्||१५०||
इति महातिक्तकं घृतम्
दोषे हृतेऽपनीते रक्ते बाह्यान्तरे कृते शमने [७] |
स्नेहे च कालयुक्ते न कुष्ठमनुवर्तते [८] साध्यम्||१५१||

खदिरस्य तुलाः पञ्च शिंशपासनयोस्तुले|
तुलार्धाः सर्व एवैते करञ्जारिष्टवेतसाः||१५२||
पर्पटः कुटजश्चैव वृषः कृमिहरस्तथा|
हरिद्रे कृतमालश्च गुडूची त्रिफला त्रिवृत्||१५३||
सप्तपर्णश्च सङ्क्षुण्णा दशद्रोणेषु वारिणः|
अष्टभागावशेषं तु कषायमवतारयेत्||१५४||
धात्रीरसं च तुल्यांशं सर्पिषश्चाढकं पचेत्|
महातिक्तककल्कैस्तु यथोक्तैः पलसम्मितैः||१५५||
निहन्ति सर्वकुष्ठानि पानाभ्यङ्गनिषेवणात्|
महाखदिरमित्येतत् परं कुष्ठविकारनुत्||१५६||
इति महाखदिरं घृतम्
प्रपतत्सु लसीकाप्रस्रुतेषु गात्रेषु जन्तुजग्धेषु|
मूत्रं निम्बविडङ्गे स्नानं पानं प्रदेहश्च||१५७||
वृषकुटजसप्तपर्णाः करवीरकरञ्जनिम्बखदिराश्च|
स्नाने पाने लेपे क्रिमिकुष्ठनुदः सगोमूत्राः||१५८||
पानाहारविधाने प्रसेचने धूपने प्रदेहे च|
कृमिनाशनं विडङ्गं विशिष्यते कुष्ठहा खदिरः||१५९||
एडगजः सविडङ्गो मूलान्यारग्वधस्य कुष्ठानाम्|
उद्दालनं श्वदन्ता गोश्ववराहोष्ट्रदन्ताश्च||१६०||
एडगजः सविडङ्गो द्वे च निशे राजवृक्षमूलं च|
कुष्ठोद्दालनमग्र्यं सपिप्पलीपाकलं योज्यम्||१६१||
श्वित्राणां सविशेषं [१] योक्तव्यं सर्वतो विशुद्धानाम्|
श्वित्रे स्रंसनमग्र्यं मलपूरस इष्यते सगुडः||१६२||
तं पीत्वा सुस्निग्धो यथाबलं सूर्यपादसन्तापम्|
संसेवेत विरिक्तस्त्र्यहं पिपासुः पिबेत् पेयाम्||१६३||
श्वित्रेऽङ्गे ये स्फोटा जायन्ते कण्टकेन तान्भिन्द्यात्|
स्फोटेषु विस्रुतेषु प्रातः प्रातः पिबेत् पक्षम्||१६४||
मलपूमसनं प्रियङ्गुं शतपुष्पां चाम्भसा समुत्क्वाथ्य|
पालाशं वा क्षारं यथाबलं फाणितोपेतम्||१६५||
यच्चान्यत् कुष्ठघ्नं श्वित्राणां सर्वमेव तच्छस्तम्|
खदिरोदकसंयुक्तं खदिरोदकपानग्र्यं वा||१६६||
समनःशिलं विडङ्गं कासीसं रोचनां कनकपुष्पीम्|
श्वित्राणां प्रशमार्थं ससैन्धवं लेपनं दद्यात्||१६७||
कदलीक्षारयुतं वा खरास्थि दग्धं गवां रुधिरयुक्तम्|
हस्तिमदाध्युषितं वा मालत्याः कोरकक्षारम्||१६८||
नीलोत्पलं सकुष्ठं ससैन्धवं हस्तिमूत्रपिष्टं वा|
मूलकबीजावल्गुजलेपः पिष्टो गवां मूत्रे||१६९||
काकोदुम्बरिका वा सावल्गुजचित्रका गवां मूत्रे|
पिष्टा मनःशिला वा संयुक्ता बर्हिपित्तेन||१७०||
लेपः किलासहन्ता बीजान्यावल्गुजानि लाक्षा च|
गोपित्तमञ्जने द्वे पिप्पल्यः काललोहरजः||१७१||
शुद्ध्या शोणितमोक्षैर्विरूक्षणैर्भक्षणैश्च सक्तूनाम्|
श्वित्रं कस्यचिदेव प्रणश्यति क्षीणपापस्य||१७२||
दारुणं चारुणं [१] श्वित्रं किलासं नामभिस्त्रिभिः|
विज्ञेयं त्रिविधं तच्च [२] त्रिदोषं प्रायशश्च तत्||१७३||
दोषे रक्ताश्रिते रक्तं ताम्रं मांससमाश्रिते|
श्वेतं मेदःश्रिते श्वित्रं गुरु तच्चोत्तरोत्तरम्||१७४||
यत् परस्परतोऽभिन्नं बहु यद्रक्तलोमवत्|
यच्च वर्षगणोत्पन्नं तच्छ्वित्रं नैव सिध्यति||१७५||
अरक्तलोम तनु यत् पाण्डु नातिचिरोत्थितम्|
मध्यावकाशे चोच्छूनं श्वित्रं तत्साध्यमुच्यते||१७६||
वचांस्यतथ्यानि कृतघ्नभावो निन्दा सुराणां [१] गुरुधर्षणं च|
पापक्रिया पूर्वकृतं च कर्म हेतुः किलासस्य विरोधि चान्नम्||१७७||
तत्र श्लोकाः-
हेतुर्द्रव्यं लिङ्गं विविधं ये येषु चाधिका दोषाः|
कुष्ठेषु दोषलिङ्गं समासतो दोषनिर्देशः||१७८||
साध्यमसाध्यं कृच्छ्रं कुष्ठं कुष्ठापहाश्च ये योगाः|
सिद्धाः किलासहेतुर्लिङ्गं गुरुलाघवं तथा शान्तिः||१७९||
इति सङ्ग्रहः प्रणीतो महर्षिणा कुष्ठनाशनेऽध्याये|
स्मृतिबुद्धिवर्घनार्थं शिष्याय हुताशवेशाय||१८०||
















Chapter -8

अथातो राजयक्ष्मचिकित्सितं व्याख्यास्यामः||१||
इति ह स्माह भगवानात्रेयः||२||
दिवौकसां कथयतामृषिभिर्वै श्रुता कथा|
कामव्यसनसंयुक्ता पौराणी शशिनं प्रति||३||
रोहिण्यामतिसक्तस्य शरीरं नानुरक्षतः|
आजगामाल्पतामिन्दोर्देहः स्नेहपरिक्षयात्||४||
दुहितॄणामसम्भोगाच्छेषाणां च प्रजापतेः|
क्रोधो निःश्वासरूपेण मूर्तिमान् निःसृतो मुखात्||५||
प्रजापतेर्हि दुहितॄरष्टाविंशतिमंशुमान्|
भार्यार्थं प्रतिजग्राह न च सर्वास्ववर्तत||६||
गुरुणा तमवध्यातं भार्यास्वसमवर्तिनम्|
रजःपरीतमबलं यक्ष्मा शशिनमाविशत्||७||
सोऽभिभूतोऽतिमहता गुरुक्रोधेन निष्प्रभः|
देवदेवर्षिसहितो जगाम शरणं गुरुम्||८||
अथ चन्द्रमसः शुद्धां मतिं बुद्ध्वा प्रजापतिः|
प्रसादं कृतवान् सोमस्ततोऽश्विभ्यां चिकित्सितः||९||
स विमुक्तग्रहश्चन्द्रो विरराज विशेषतः|
ओजसा [२] वर्धितोऽश्विभ्यां शुद्धं सत्त्वमवाप च||१०||
क्रोधो यक्ष्मा ज्वरो रोग एकार्थो दुःखसञ्ज्ञकः|
यस्मात् स राज्ञः प्रागासीद्राजयक्ष्मा ततो मतः||११||
स यक्ष्मा हुङ्कृतोऽश्विभ्यां मानुषं लोकमागतः|
लब्ध्वा चतुर्विधं हेतुं समाविशति मानवान्||१२||
अयथाबलमारम्भं वेगसन्धारणं क्षयम्|
यक्ष्मणः कारणं विद्याच्चतुर्थं विषमाशनम्||१३||
युद्धाध्ययनभाराध्वलङ्घनप्लवनादिभिः|
पतनैरभिघातैर्वा साहसैर्वा तथाऽपरैः||१४||
अयथाबलमारम्भैर्जन्तोरुरसि विक्षते|
वायुः प्रकुपितो दोषावुदीर्योभौ प्रधावति||१५||
स शिरःस्थः शिरःशूलं करोति गलमाश्रितः|
कण्ठोद्ध्वंसं च कासं च स्वरभेदमरोचकम्||१६||
पार्श्वशूलं च पार्श्वस्थो वर्चोभेदं गुदे स्थितः|
जृम्भां ज्वरं च सन्धिस्थ उरःस्थश्चोरसो रुजम्||१७||
क्षणनादुरसः कासात् कफं ष्ठीवेत् सशोणितम्|
जर्जरेणोरसा कृच्छ्रमुरःशूलातिपीडितः||१८||
इति साहसिको यक्ष्मा रूपैरेतैः प्रपद्यते|
एकादशभिरात्मज्ञो भजेत्तस्मान्न साहसम्||१९||
ह्रीमत्त्वाद्वा घृणित्वाद्वा भयाद्वा वेगमागतम्|
वातमूत्रपुरीषाणां निगृह्णाति यदा नरः||२०||
तदा वेगप्रतीघातात् कफपित्ते समीरयन्|
ऊर्ध्वं तिर्यगधश्चैव विकारान् कुरुतेऽनिलः||२१||
प्रतिश्यायं च कासं च स्वरभेदमरोचकम्|
पार्श्वशूलं शिरःशूलं ज्वरमंसावमर्दनम्||२२||
अङ्गमर्दं मुहुश्छर्दिं वर्चोभेदं त्रिलक्षणम्|
रूपाण्येकादशैतानि यक्ष्मा यैरुच्यते महान्||२३||
ईर्ष्योत्कण्ठाभयत्रासक्रोधशोकातिकर्शनात्|
अतिव्यवायानशनाच्छुक्रमोजश्च हीयते||२४||
ततः स्नेहक्षयाद्वायुर्वृद्धो दोषावुदीरयन्|
प्रतिश्यायं ज्वरं कासमङ्गमर्दं शिरोरुजम्||२५||
श्वासं विड्भेदमरुचिं पार्श्वशूलं स्वरक्षयम्|
करोति चांससन्तापमेकादशगदानिमान् [१] ||२६||
लिङ्गान्यावेदयन्त्येतान्येकादश महागदम्|
सम्प्राप्तं राजयक्ष्माणं क्षयात् प्राणक्षयप्रदम्||२७||
विविधान्यन्नपानानि वैषम्येण समश्नतः|
जनयन्त्यामयान् घोरान्विषमान्मारुतादयः||२८||
स्रोतांसि रुधिरादीनां वैषम्याद्विषमं गताः|
रुद्ध्वा रोगाय कल्पन्ते पुष्यन्ति च न धातवः||२९||
प्रतिश्यायं प्रसेकं च कासं छर्दिमरोचकम्|
ज्वरमंसाभितापं च छर्दनं रुधिरस्य च||३०||
पार्श्वशूलं शिरःशूलं स्वरभेदमथापि च|
कफपित्तानिलकृतं लिङ्गं विद्याद्यथाक्रमम्||३१||
इति व्याधिसमूहस्य रोगराजस्य हेतुजम्|
रूपमेकादशविधं हेतुश्चोक्तश्चतुर्विधः||३२||
पूर्वरूपं प्रतिश्यायो दौर्बल्यं दोषदर्शनम्|
अदोषेष्वपि भावेषु काये बीभत्सदर्शनम्||३३||
घृणित्वमश्नतश्चापि बलमांसपरिक्षयः|
स्त्रीमद्यमांसप्रियता प्रियता चावगुण्ठने||३४||
मक्षिकाघुणकेशानां तृणानां पतनानि च|
प्रायोऽन्नपाने केशानां नखानां चाभिवर्धनम्||३५||
पतत्रिभिः पतङ्गैश्च श्वापदैश्चाभिधर्षणम्|
स्वप्ने केशास्थिराशीनां भस्मनश्चाधिरोहणम्||३६||
जलाशयानां शैलानां वनानां ज्योतिषामपि|
शुष्यतां क्षीयमाणानां पततां यच्च दर्शनम्||३७||
प्राग्रूपं बहुरूपस्य तज्ज्ञेयं राजयक्ष्मणः|३८|
रूपं त्वस्य यथोद्देशं निर्देक्ष्यामि [१] सभेषजम्||३८||
यथास्वेनोष्मणा पाकं शारीरा यान्ति धातवः|
स्रोतसा च यथास्वेन धातुः पुष्यति धातुतः||३९||
स्रोतसां सन्निरोधाच्च रक्तादीनां च सङ्क्षयात्|
धातूष्मणां चापचयाद्राजयक्ष्मा प्रवर्तते||४०||
तस्मिन् काले पचत्यग्निर्यदन्नं कोष्ठसंश्रितम्|
मलीभवति तत् प्रायः कल्पते किञ्चिदोजसे||४१||
तस्मात् पुरीषं संरक्ष्यं विशेषाद्राजयक्ष्मिणः|
सर्वधातुक्षयार्तस्य बलं तस्य हि विड्बलम्||४२||
रसः स्रोतःसु रुद्धेषु स्वस्थानस्थो विदह्यते [२] |
स ऊर्ध्वं कासवेगेन बहुरूपः प्रवर्तते||४३||
जायन्ते व्याधयश्चातः षडेकादश वा पुनः|
येषां सङ्घातयोगेन राजयक्ष्मेति कथ्यते||४४||
कासोंऽसतापो वैस्वर्यं ज्वरः पार्श्वशिरोरुजा|
छर्दनं रक्तकफयोः श्वासवर्चोगदोऽरुचिः||४५||
रूपाण्येकादशैतानि यक्ष्मणः षडिमानि वा|
कासो ज्वरः पार्श्वशूलं स्वरवर्चोगदोऽरुचिः||४६||
सर्वैरर्धैस्त्रिभिर्वाऽपि लिङ्गैर्मांसबलक्षये|
युक्तो वर्ज्यश्चिकित्स्यस्तु सर्वरूपोऽप्यतोऽन्यथा||४७||
घ्राणमूले स्थितः श्लेष्मा रुधिरं पित्तमेव वा|
मारुताध्मातशिरसो मारुतं श्यायते प्रति||४८||
प्रतिश्यायस्ततो घोरो जायते देहकर्शनः|
तस्य रूपं शिरःशूलं गौरवं घ्राणविप्लवः||४९||
ज्वरः कासः कफोत्क्लेशः स्वरभेदोऽरुचिः क्लमः|
इन्द्रियाणामसामर्थ्यं यक्ष्मा चातः [१] प्रजायते||५०||
पिच्छिलं बहलं विस्रं हरितं श्वेतपीतकम्|
कासमानो रसं यक्ष्मी निष्ठीवति [१] कफानुगम्||५१||
अंसपार्श्वाभितापश्च सन्तापः करपादयोः|
ज्वरः सर्वाङ्गगश्चेति लक्षणं राजयक्ष्मणः||५२||
वातात्पित्तात्कफाद्रक्तात् कासवेगात् सपीनसात्|
स्वरभेदो भवेद्वाताद्रूक्षः क्षामश्चलः स्वरः||५३||
तालुकण्ठपरिप्लोषः पित्ताद्वक्तुमसूयते|
कफाद्भेदो विबद्धश्च स्वरः खुरखुरायते ||५४||
सन्नो रक्तविबद्धत्वात् स्वरः कृच्छ्रात् प्रवर्तते|
कासातिवेगात् कषणः पीनसात्कफवातिकः||५५||
पार्श्वशूलं त्वनियतं सङ्कोचायामलक्षणम्|
शिरःशूलं ससन्तापं यक्ष्मिणः स्यात्सगौरवम्||५६||
अभिसन्ने शरीरे तु यक्ष्मिणो विषमाशनात्|
कण्ठात्प्रवर्तते रक्तं श्लेष्मा चोत्क्लिष्टसञ्चितः||५७||
रक्तं विबद्धमार्गत्वान्मांसादीन्नानुपद्यते |
आमाशयस्थमुत्क्लिष्टं बहुत्वात् कण्ठमेति च||५८||
वातश्लेष्मविबद्धत्वादुरसः श्वासमृच्छति|
दोषैरुपहते चाग्नौ सपिच्छमतिसार्यते||५९||
पृथग्दोषैः समस्तैर्वा जिह्वाहृदयसंश्रितैः|
जायतेऽरुचिराहारे द्विष्टैरर्थैश्च मानसैः||६०||
कषायतिक्तमधुरैर्विद्यान्मुखरसैः क्रमात्|
वाताद्यैररुचिं जातां मानसीं दोषदर्शनात्||६१||
अरोचकात् कासवेगाद्दोषोत्क्लेशाद्भयादपि|
छर्दिर्या सा विकाराणामन्येषामप्युपद्रवः||६२||
सर्वस्त्रिदोषजो यक्ष्मा दोषाणां तु बलाबलम्|
परीक्ष्यावस्थिकं वैद्यः शोषिणं समुपाचरेत्||६३||
प्रतिश्याये शिरःशूले कासे श्वासे स्वरक्षये|
पार्श्वशूले च विविधाः क्रियाः साधारणीः शृणु||६४||
पीनसे स्वेदमभ्यङ्गं धूममालेपनानि च|
परिषेकावगाहांश्च यावकं [१] वाट्यमेव च||६५||
लवणाम्लकटूष्णांश्च रसान् स्नेहोपबृंहितान्|
लावतित्तिरिदक्षाणां वर्तकानां च कल्पयेत्||६६||
सपिप्पलीकं सयवं सकुलत्थं सनागरम्|
दाडिमामलकोपेतं स्निग्धमाजं रसं पिबेत्||६७||
तेन षड्विनिवर्तन्ते विकाराः पीनसादयः|
मूलकानां कुलत्थानां यूषैर्वा सूपकल्पितैः [२] ||६८||
यवगोधूमशाल्यन्नैर्यथासात्म्यमुपाचरेत्|
पिबेत्प्रसादं वारुण्या जलं वा पाञ्चमूलिकम्||६९||
धान्यनागरसिद्धं वा तामलक्याऽथवा शृतम्|
पर्णिनीभिश्चतसृभिस्तेन चान्नानि कल्पयेत्||७०||
कृशरोत्कारिकामाषकुलत्थयवपायसैः|
सङ्करस्वेदविधिना कण्ठं पार्श्वमुरः शिरः||७१||
स्वेदयेत् पत्रभङ्गेण शिरश्च परिषेचयेत्|
बलागुडूचीमधुकशृतैर्वा वारिभिः सुखैः||७२||
बस्तमत्स्यशिरोभिर्वा नाडीस्वेदं प्रयोजयेत्|
कण्ठे शिरसि पार्श्वे च पयोभिर्वा सवातिकैः||७३||
औदकानूपमांसानि सलिलं पाञ्चमूलिकम्|
सस्नेहमारनालं वा नाडीस्वेदे प्रयोजयेत्||७४||
जीवन्त्याः शतपुष्पाया बलाया मधुकस्य च|
वचाया वेशवारस्य विदार्या मूलकस्य च||७५||
औदकानूपमांसानामुपनाहाः सुसंस्कृताः|
शस्यन्ते सचतुःस्नेहाः शिरःपार्श्वांसशूलिनाम्||७६||
शतपुष्पा समधुकं कुष्ठं तगरचन्दने|
आलेपनं स्यात् सघृतं शिरःपार्श्वांसशूलनुत्||७७||
बला रास्ना तिलाः सर्पिर्मधुकं नीलमुत्पलम्|
पलङ्कषा देवदारु चन्दनं केशरं घृतम्||७८||
वीरा बला विदारी च कृष्णगन्धा पुनर्नवा|
शतावरी पयस्या च कत्तृणं मधुकं घृतम्||७९||
चत्वार एते श्लोकार्धैः प्रदेहाः परिकीर्तिताः|
शस्ताः संसृष्टदोषाणां शिरःपार्श्वांसशूलिनाम्||८०||
नावनं धूमपानानि स्नेहाश्चौत्तरभक्तिकाः|
तैलान्यभ्यङ्गयोगीनि [१] बस्तिकर्म तथा परम्||८१||
शृङ्गालाबुजलौकोभिः प्रदुष्टं व्यधनेन वा|
शिरःपार्श्वांसशूलेषु रुधिरं तस्य निर्हरेत्||८२||
प्रदेहः सघृतश्चेष्टः पद्मकोशीरचन्दनैः|
दूर्वामधुकमञ्जिष्ठाकेशरैर्वा घृताप्लुतैः||८३||
प्रपौण्डरीकनिर्गुण्डीपद्मकेशरमुत्पलम् [२] |
कशेरुकाः पयस्या च ससर्पिष्कं प्रलेपनम्||८४||
चन्दनाद्येन तैलेन शतधौतेन सर्पिषा|
अभ्यङ्गः, पयसा सेकः शस्तश्च मधुकाम्बुना||८५||
माहेन्द्रेण सुशीतेन चन्दनादिशृतेन वा|
परिषेकः प्रयोक्तव्य इति संशमनी क्रिया||८६||
दोषाधिकानां वमनं शस्यते सविरेचनम्|
स्नेहस्वेदोपपन्नानां सस्नेहं यन्न कर्शनम्||८७||
शोषी मुञ्चति गात्राणि पुरीषस्रंसनादपि|
अबलापेक्षिणीं मात्रां किं पुनर्यो विरिच्यते||८८||
योगान् संशुद्धकोष्ठानां कासे श्वासे स्वरक्षये|
शिरःपार्श्वांसशूलेषु सिद्धानेतान्प्रयोजयेत्||८९||
बलाविदारिगन्धाद्यैर्विदार्या [१] मधुकेन वा|
सिद्धं सलवणं सर्पिर्नस्यं स्यात्स्वर्यमुत्तमम्||९०||
प्रपौण्डरीकं मधुकं पिप्पली बृहती बला|
क्षीरं [२] सर्पिश्च तत्सिद्धं स्वर्यं स्यान्नावनं परम्||९१||
शिरःपार्श्वांसशूलघ्नं कासश्वासनिबर्हणम्|
प्रयुज्यमानं बहुशो घृतं चौत्तरभक्तिकम्||९२||
दशमूलेन पयसा सिद्धं मांसरसेन च|
बलागर्भं घृतं सद्यो रोगानेतान् प्रबाधते||९३||
भक्तस्योपरि मध्ये वा यथाग्न्यभ्यवचारितम्|
रास्नाघृतं वा सक्षीरं सक्षीरं वा बलाघृतम्||९४||
लेहान् कासापहान् स्वर्याञ् श्वासहिक्कानिबर्हणान्|
शिरःपार्श्वांसशूलघ्नान् स्नेहांश्चातः परं शृणु||९५||
घृतं खर्जूरमृद्वीकाशर्कराक्षौद्रसंयुतम् [३] |
सपिप्पलीकं वैस्वर्यकासश्वासज्वरापहम्||९६||
दशमूलशृतात् क्षीरात् सर्पिर्यदुदियान्नवम्|
सपिप्पलीकं सक्षौद्रं तत् परं स्वरबोधनम्||९७||
शिरःपार्श्वांसशूलघ्नं कासश्वासज्वरापहम्|
पञ्चभिः पञ्चमूलैर्वा शृताद्यदुदियाद्घृतम्||९८||
पञ्चानां पञ्चमूलानां रसे क्षीरचतुर्गुणे|
सिद्धं सर्पिर्जयत्येतद्यक्ष्मणः सप्तकं बलम्||९९||
खर्जूरं पिप्पली द्राक्षा पथ्या शृङ्गी दुरालभा|
त्रिफला पिप्पली मुस्तं शृङ्गाटगुडशर्कराः||१००||
वीरा शटी पुष्कराख्यं सुरसः शर्करा गुडः|
नागरं चित्रको लाजाः पिप्पल्यामलकं गुडः||१०१||
श्लोकार्धैर्विहितानेतांल्लिह्यान्ना मधुसर्पिषा|
कासश्वासापहान्स्वर्यान्पार्श्वशूलापहांस्तथा||१०२||
सितोपलां तुगाक्षीरीं पिप्पलीं बहुलां त्वचम्|
अन्त्यादूर्ध्वं द्विगुणितं लेहयेन्मधुसर्पिषा||१०३||
चूर्णितं प्राशयेद्वा तच्छ्वासकासकफातुरम् [१] |
सुप्तजिह्वारोचकिनमल्पाग्निं पार्श्वशूलिनम्||१०४||
हस्तपादाङ्गदाहेषु ज्वरे रक्ते तथोर्ध्वगे|
वासाघृतं शतावर्या सिद्धं वा परमं हितम्||१०५||
दुरालभां श्वदंष्ट्रां च चतस्रः पर्णिनीर्बलाम्|
भागान्पलोन्मितान् कृत्वा पलं पर्पटकस्य च||१०६||
पचेद्दशगुणे तोये दशभागावशेषिते|
रसे सुपूते द्रव्याणामेषां कल्कान् समावपेत्||१०७||
शट्याः पुष्करमूलस्य पिप्पलीत्रायमाणयोः|
तामलक्याः किरातानां तिक्तस्य कुटजस्य च||१०८||
फलानां सारिवायाश्च सुपिष्टान् कर्षसम्मितान्|
ततस्तेन घृतप्रस्थं क्षीरद्विगुणितं पचेत्||१०९||
ज्वरं दाहं भ्रमं कासमंसपार्श्वशिरोरुजम्|
तृष्णां छर्दिमतीसारमेतत् सर्पिर्व्यपोहति||११०||
जीवन्तीं मधुकं द्राक्षां फलानि कुटजस्य च|
शटीं पुष्करमूलं च व्याघ्रीं गोक्षुरकं बलाम्||१११||
नीलोत्पलं तामलकीं त्रायमाणां दुरालभाम्|
पिप्पलीं च समं पिष्ट्वा घृतं वैद्यो विपाचयेत्||११२||
एतद्व्याधिसमूहस्य रोगेशस्य समुत्थितम्|
रूपमेकादशविधं सर्पिरग्र्यं व्यपोहति||११३||
बलां स्थिरां पृश्निपर्णीं बृहतीं सनिदिग्धिकाम्|
साधयित्वा रसे तस्मिन्पयो गव्यं सनागरम्||११४||
द्राक्षाखर्जूरसर्पिर्भिः पिप्पल्या च शृतं सह|
सक्षौद्रं ज्वरकासघ्नं स्वर्यं चैतत् प्रयोजयेत्||११५||
आजस्य पयसश्चैवं प्रयोगो जाङ्गला रसाः|
यूषार्थे चणका मुद्गा मकुष्ठाश्चोपकल्पिताः||११६||
ज्वराणां शमनीयो यः पूर्वमुक्तः क्रियाविधिः|
यक्ष्मिणां ज्वरदाहेषु ससर्पिष्कः प्रशस्यते||११७||
कफप्रसेके बलवाञ् श्लैष्मिकश्छर्दयेन्नरः|
पयसा फलयुक्तेन माधुकेन [१] रसेन वा||११८||
सर्पिष्मत्या यवाग्वा वा वमनीयोपसिद्धया|
वान्तोऽन्नकाले लघ्वन्नमाददीत सदीपनम्||११९||
यवगोधूममाध्वीकसिध्वरिष्टसुरासवान्|
जाङ्गलानि च शूल्यानि सेवमानः कफं जयेत्||१२०||
श्लेष्मणोऽतिप्रसेकेन वायुः श्लेष्माणमस्यति|
कफप्रसेकं तं विद्वान् स्निग्धोष्णेनैव निर्जयेत्||१२१||
क्रिया कफप्रसेके या वम्यां सैव प्रशस्यते|
हृद्यानि चान्नपानानि वातघ्नानि लघूनि च||१२२||
प्रायेणोपहताग्नित्वात् सपिच्छमतिसार्यते|
प्राप्नोति चास्यवैरस्यं न चान्नमभिनन्दति||१२३||
तस्याग्निदीपनान् योगानतीसारनिबर्हणान्|
वक्त्रशुद्धिकरान् कुर्यादरुचिप्रतिबाधकान्||१२४||
सनागरानिन्द्रयवान् पाययेत्तण्डुलाम्बुना|
सिद्धां यवागूं जीर्णे च चाङ्गेरीतक्रदाडिमैः||१२५||
पाठा बिल्वं यमानी च पातव्यं तक्रसंयुतम्|
दुरालभा शृङ्गवेरं पाठा च सुरया सह||१२६||
जम्ब्वाम्रमध्यं बिल्वं च सकपित्थं सनागरम्|
पेयामण्डेन पातव्यमतीसारनिवृत्तये||१२७||
एतानेव च योगांस्त्रीन् पाठादीन् कारयेत् खडान्|
ससूप्यधान्यान्सस्नेहान् [२] साम्लान्सङ्ग्रहणान् परम्||१२८||
वेतसार्जुनजम्बूनां मृणालीकृष्णगन्धयोः|
श्रीपर्ण्या मदयन्त्याश्च यूथिकायाश्च पल्लवान्||१२९||
मातुलुङ्गस्य धातक्या दाडिमस्य च कारयेत्|
स्नेहाम्ललवणोपेतान् खडान् साङ्ग्राहिकान् परम्||१३०||
चाङ्गेर्याश्चुक्रिकायाश्च दुग्धिकायाश्च कारयेत्|
खडान्दधिसरोपेतान् ससर्पिष्कान्सदाडिमान्||१३१||
मांसानां लघुपाकानां रसाः साङ्ग्राहिकैर्युताः|
व्यञ्जनार्थं प्रशस्यन्ते भोज्यार्थं रक्तशालयः||१३२||
स्थिरादिपञ्चमूलेन पाने शस्तं शृतं जलम्|
तक्रं सुरा सचुक्रीका दाडिमस्याथवा रसः||१३३||
इत्युक्तं भिन्नशकृतां दीपनं ग्राहि भेषजम्|१३४|
परं मुखस्य वैरस्यनाशनं रोचनं शृणु [३] ||१३४||
द्वौ कालौ दन्तपवनं भक्षयेन्मुखधावनम्|
तद्वत् प्रक्षालयेदास्यं धारयेत् कवलग्रहान्||१३५||
पिबेद्धूमं ततो मृष्टमद्याद्दीपनपाचनम्|
भेषजं पानमन्नं च हितमिष्टोपकल्पितम्||१३६||
त्वङ्मुस्तमेला धान्यानि मुस्तमामलकं त्वचम्|
दार्वीत्वचो यवानी च तेजोह्वा पिप्पली तथा||१३७||
यवानी तिन्तिडीकं च पञ्चैते मुखधावनाः|
श्लोकपादेष्वभिहिता रोचना मुखशोधनाः||१३८||
गुटिकां धारयेदास्ये चूर्णैर्वा शोधयेन्मुखम्|
एषामालोडितानां वा धारयेत् कवलग्रहान्||१३९||
सुरामाध्वीकसीधूनां तैलस्य मधुसर्पिषोः|
कवलान् धारयेदिष्टान् क्षीरस्येक्षुरसस्य च||१४०||
यवानीं तिन्तिडीकं च नागरं साम्लवेतसम्|
दाडिमं बदरं चाम्लं कार्षिकं चोपकल्पयेत्||१४१||
धान्यसौवर्चलाजाजीवराङ्गं चार्धकार्षिकम्|
पिप्पलीनां शतं चैकं द्वे शते मरिचस्य च||१४२||
शर्करायाश्च चत्वारि पलान्येकत्र चूर्णयेत्|
जिह्वाविशोधनं हृद्यं तच्चूर्णं भक्तरोचनम्||१४३||
हृत्प्लीहपार्श्वशूलघ्नं विबन्धानाहनाशनम्|
कासश्वासहरं ग्राहि ग्रहण्यर्शोविकारनुत्||१४४||
इति यवानीषाडवम्
तालीशपत्रं मरिचं नागरं पिप्पली शुभा|
यथोत्तरं भागवृद्ध्या त्वगेले चार्धभागिके||१४५||
पिप्पल्यष्टगुणा चात्र प्रदेया सितशर्करा|
कासश्वासारुचिहरं तच्चूर्णं दीपनं परम्||१४६||
हृत्पाण्डुग्रहणीदोषशोषप्लीहज्वरापहम्|
वम्यतीसारशूलघ्नं मूढवातानुलोमनम्||१४७||
कल्पयेद्गुटिकां चैतच्चूर्णं पक्त्वा सितोपलाम्|
गुटिका ह्यग्निसंयोगाच्चूर्णाल्लघुतराः स्मृताः||१४८||
इति तालीशाद्यं चूर्णं गुटिकाश्च
शुष्यतां क्षीणमांसानां कल्पितानि विधानवित्|
दद्यान्मांसादमांसानि बृंहणानि विशेषतः||१४९||
शोषिणे बार्हिणं दद्याद्बर्हिशब्देन चापरान्|
गृध्रानुलूकांश्चाषांश्च विधिवत् सूपकल्पितान्||१५०||
काकांस्तित्तिरिशब्देन वर्मिशब्देन चोरगान्|
भृष्टान् मत्स्यान्त्रशब्देन दद्याद्गण्डूपदानपि||१५१||
लोपाकान् स्थूलनकुलान् बिडालांश्चोपकल्पितान्|
शृगालशावांश्च भिषक् शशशब्देन दापयेत्||१५२||
सिंहानृक्षांस्तरक्षूंश्च व्याघ्रानेवंविधांस्तथा|
मांसादान् मृगशब्देन दद्यान्मांसाभिवृद्धये||१५३||
गजखड्गितुरङ्गाणां वेशवारीकृतं भिषक्|
दद्यान्महिषशब्देन मांसं मांसाभिवृद्धये||१५४||
मांसेनोपचिताङ्गानां मांसं मांसकरं परम्|
तीक्ष्णोष्णलाघवाच्छस्तं विशेषान्मृगपक्षिणाम्||१५५||
मांसानि यान्यनभ्यासादनिष्टानि प्रयोजयेत्|
तेषूपधा, सुखं भोक्तुं तथा शक्यानि तानि हि||१५६||
जानञ्जुगुप्सन्नैवाद्याज्जग्धं वा पुनरुल्लिखेत्|
तस्माच्छद्मोपसिद्धानि मांसान्येतानि दापयेत्||१५७||
बर्हितित्तिरिदक्षाणां हंसानां शूकरोष्ट्रयोः|
खरगोमहिषाणां च मांसं मांसकरं परम्||१५८||
योनिरष्टविधा चोक्ता मांसानामन्नपानिके|
तां परीक्ष्य भिषग्विद्वान् दद्यान्मांसानि शोषिणे||१५९||
प्रसहा भूशयानूपवारिजा वारिचारिणः|
आहारार्थं प्रदातव्या मात्रया वातशोषिणे||१६०||
प्रतुदा विष्किराश्चैव धन्वजाश्च मृगद्विजाः|
कफपित्तपरीतानां प्रयोज्याः शोषरोगिणाम्||१६१||
विधिवत्सूपसिद्धानि मनोज्ञानि मृदूनि च|
रसवन्ति सुगन्धीनि मांसान्येतानि भक्षयेत्||१६२||
मांसमेवाश्नतः शोषो माध्वीकं पिबतोऽपि च|
नियतानल्पचित्तस्य चिरं काये न तिष्ठति||१६३||
वारुणीमण्डनित्यस्य बहिर्मार्जनसेविनः|
अविधारितवेगस्य यक्ष्मा न लभतेऽन्तरम्||१६४||
प्रसन्नां वारुणीं सीधुमरिष्टानासवान्मधु|
यथार्हमनुपानार्थं पिबेन्मांसानि भक्षयन्||१६५||
मद्यं तैक्ष्ण्यौष्ण्यवैशद्यसूक्ष्मत्वात् स्रोतसां मुखम्|
प्रमथ्य विवृणोत्याशु तन्मोक्षात् सप्त धातवः||१६६||
पुष्यन्ति धातुपोषाच्च शीघ्रं शोषः प्रशाम्यति|
मांसादमांसस्वरसे सिद्धं सर्पिः प्रयोजयेत्||१६७||
सक्षौद्रं, पयसा सिद्धं सर्पिर्दशगुणेन वा|
सिद्धं मधुरकैर्द्रव्यैर्दशमूलकषायकैः||१६८||
क्षीरमांसरसोपेतैर्घृतं शोषहरं परम्|
पिप्पलीपिप्पलीमूलचव्यचित्रकनागरैः||१६९||
सयावशूकैः सक्षीरैः स्रोतसां शोधनं घृतम्|
रास्नाबलागोक्षुरकस्थिरावर्षाभुसाधितम्||१७०||
जीवन्तीपिप्पलीगर्भं सक्षीरं शोषनुद्घृतम्|
यवाग्वा वा पिबेन्मात्रां लिह्याद्वा मधुना सह||१७१||
सिद्धानां सर्पिषामेषामद्यादन्नेन वा सह|
शुष्यतामेष निर्दिष्टो विधिराभ्यवहारिकः||१७२||
बहिःस्पर्शनमाश्रित्य वक्ष्यतेऽतः परं विधिः|
स्नेहक्षीराम्बुकोष्ठेषु स्वभ्यक्तमवगाहयेत्||१७३||
स्रोतोविबन्धमोक्षार्थं बलपुष्ट्यर्थमेव च|
उत्तीर्णं मिश्रकैःस्नेहैः पुनराक्तैः सुखैः करैः||१७४||
मृद्नीयात् सुखमासीनं सुखं चोत्सादयेन्नरम्|
जीवन्तीं शतवीर्यां च विकसां सपुनर्नवाम्||१७५||
अश्वगन्धामपामार्गं तर्कारीं मधुकं बलाम्|
विदारीं सर्षपं कुष्ठं तण्डुलानतसीफलम्||१७६||
माषांस्तिलांश्च किण्वं च सर्वमेकत्र चूर्णयेत्|
यवचूर्णत्रिगुणितं दध्ना युक्तं समाक्षिकम्||१७७||
एतदुत्सादनं कार्यं पुष्टिवर्णबलप्रदम्|
गौरसर्षपकल्केन कल्कैश्चापि सुगन्धिभिः||१७८||
स्नायादृतुसुखैस्तोयैर्जीवनीयौषधैः शृतैः|१७९|
गन्धैः समाल्यैर्वासोभिर्भूषणैश्च विभूषितः||१७९||
स्पृश्यान् संस्पृश्य सम्पूज्य देवताः सभिषग्द्विजाः|
इष्टवर्णरसस्पर्शगन्धवत् पानभोजनम्||१८०||
इष्टमिष्टैरुपहितं सुखमद्यात् [१] सुखप्रदम्|
समातीतानि धान्यानि कल्पनीयानि शुष्यताम्||१८१||
लघून्यहीनवीर्याणि स्वादूनि गन्धवन्ति च|
यानि प्रहर्षकारीणि तानि पथ्यतमानि हि||१८२||
यच्चोपदेक्ष्यते पथ्यं [२] क्षतक्षीणचिकित्सिते|
यक्ष्मिणस्तत् प्रयोक्तव्यं बलमांसाभिवृद्धये||१८३||
अभ्यङ्गोत्सादनैश्चैव वासोभिरहतैः प्रियैः|
यथर्तुविहितैः स्नानैरवगाहैर्विमार्जनैः||१८४||
बस्तिभिः क्षीरसर्पिर्भिर्मांसैर्मांसरसौदनैः|
इष्टैर्मद्यैर्मनोज्ञानां गन्धानामुपसेवनैः||१८५||
सुहृदां रमणीयानां प्रमदानां च दर्शनैः|
गीतवादित्रशब्दैश्च प्रियश्रुतिभिरेव च||१८६||
हर्षणाश्वासनैर्नित्यं गुरूणां समुपासनैः|
ब्रह्मचर्येण दानेन तपसा देवतार्चनैः||१८७||
सत्येनाचारयोगेन मङ्गल्यैरप्यहिंसया|
वैद्यविप्रार्चनाच्चैव रोगराजो निवर्तते||१८८||
यया प्रयुक्तया चेष्ट्या राजयक्ष्मा पुरा जितः|
तां वेदविहितामिष्टिमारोग्यार्थी प्रयोजयेत्||१८९||
तत्र श्लोकौ-
प्रागुत्पत्तिर्निमित्तानि प्राग्रूपं रूपसङ्ग्रहः|
समासाद् व्यासतश्चोक्तं भेषजं राजयक्ष्मणः||१९०||
नामहेतुरसाध्यत्वं साध्यत्वं कृच्छ्रसाध्यता|
इत्युक्तः सङ्ग्रहः कृत्स्नो राजयक्ष्मचिकित्सिते||१९१||












hapter- 9
अथात उन्मादचिकित्सितं व्याख्यास्यामः||१||
इति ह स्माह भगवानात्रेयः||२||
स्मृतिज्ञानतपोनिवासः पुनर्वसुः प्राणभृतां शरण्यः|
उन्मादहेत्वाकृतिभेषजानि कालेऽग्निवेशाय शशंस पृष्टः||३||
विरुद्धदुष्टाशुचिभोजनानि प्रधर्षणं देवगुरुद्विजानाम्|
उन्मादहेतुर्भयहर्षपूर्वो मनोऽभिघातो विषमाश्च चेष्टाः||४||
तैरल्पसत्त्वस्य मलाः प्रदुष्टा बुद्धेर्निवासं हृदयं प्रदूष्य|
स्रोतांस्यधिष्ठाय मनोवहानि प्रमोहयन्त्याशु नरस्य चेतः||५||

धीविभ्रमः सत्त्वपरिप्लवश्च पर्याकुला दृष्टिरधीरता च|
अबद्धवाक्त्वं हृदयं च शून्यं सामान्यमुन्मादगदस्य लिङ्गम्||६||
स मूढचेता न सुखं न दुःखं नाचारधर्मौ कुत एव शान्तिम्|
विन्दत्यपास्तस्मृतिबुद्धिसञ्ज्ञो भ्रमत्ययं चेत इतस्ततश्च||७||
समुद्भ्रमं बुद्धिमनःस्मृतीनामुन्मादमागन्तुनिजोत्थमाहुः|
तस्योद्भवं पञ्चविधं पृथक् तु वक्ष्यामि लिङ्गानि चिकित्सितं च||८||
रूक्षाल्पशीतान्नविरेकधातुक्षयोपवासैरनिलोऽतिवृद्धः|
चिन्तादिजुष्टं हृदयं प्रदूष्य बुद्धिं स्मृतिं चाप्युपहन्ति शीघ्रम्||९||
अस्थानहासस्मितनृत्यगीतवागङ्गविक्षेपणरोदनानि|
पारुष्यकार्श्यारुणवर्णताश्च जीर्णे बलं चानिलजस्य रूपम्||१०||
अजीर्णकट्वम्लविदाह्यशीतैर्भोज्यैश्चितं पित्तमुदीर्णवेगम्|
उन्मादमत्युग्रमनात्मकस्य हृदि श्रितं पूर्ववदाशु कुर्यात्||११||
अमर्षसंरम्भविनग्नभावाः सन्तर्जनातिद्रवणौष्ण्यरोषाः |
प्रच्छायशीतान्नजलाभिलाषाः पीता च भाः पित्तकृतस्य लिङ्गम्||१२||
सम्पूरणैर्मन्दविचेष्टितस्य सोष्मा कफो मर्मणि सम्प्रवृद्धः|
बुद्धिं स्मृतिं चाप्युपहत्य चित्तं प्रमोहयन् सञ्जनयेद्विकारम्||१३||
वाक्चेष्टितं मन्दमरोचकश्च नारीविविक्तप्रियताऽतिनिद्रा|
छर्दिश्च लाला च बलं च भुङ्क्ते नखादिशौक्ल्यं च कफात्मकस्य||१४||
यः सन्निपातप्रभवोऽतिघोरः सर्वैः समस्तैः स च हेतुभिः स्यात्|
सर्वाणि रूपाणि बिभर्ति तादृग्विरुद्घभैषज्यविधिर्विवर्ज्यः||१५||
देवर्षिगन्धर्वपिशाचयक्षरक्षःपितॄणामभिधर्षणानि|
आगन्तुहेतुर्नियमव्रतादि मिथ्याकृतं कर्म च पूर्वदेहे||१६||
अमर्त्यवाग्विक्रमवीर्यचेष्टो ज्ञानादिविज्ञानबलादिभिर्यः|
उन्मादकालोऽनियतश्च यस्य भूतोत्थमुन्मादमुदाहरेत्तम्||१७||
अदूषयन्तः पुरुषस्य देहं देवादयः स्वैस्तु गुणप्रभावैः|
विशन्त्यदृश्यास्तरसा यथैव च्छायातपौ दर्पणसूर्यकान्तौ||१८||
आघातकालो हि स पूर्वरूपः प्रोक्तो निदानेऽथ सुरादिभिश्च|
उन्मादरूपाणि पृथङ्निबोध कालं च गम्यान् पुरुषांश्च तेषाम्||१९||
तद्यथा-
सौम्यदृष्टिं गम्भीरमधृष्यमकोपनमस्वप्नभोजनाभिलाषिणमल्पस्वेदमूत्रपुरीषवातं शुभगन्धंफुल्लपद्मवदनमिति देवोन्मत्तं विद्यात्;
गुरुवृद्धसिद्धर्षीणामभिशापाभिचाराभिध्यानानुरूपचेष्टाहारव्याहारं तैरुन्मत्तंविद्यात्;
अप्रसन्नदृष्टिमपश्यन्तं निद्रालुं प्रतिहतवाचमनन्नाभिलाषमरोचकाविपाकपरीतं च पितृभिरुन्मत्तं विद्यात्;
 (चण्डं साहसिकं तीक्ष्णं गम्भीरमधृष्यं)
मुखवाद्यनृत्यगीतान्नपानस्नानमाल्यधूपगन्धरतिं रक्तवस्त्रबलिकर्महास्यकथानुयोगप्रियंशुभगन्धं च गन्धर्वोन्मत्तं विद्यात्;
असकृत्स्वप्नरोदनहास्यं नृत्यगीतवाद्यपाठकथान्नपानस्नानमाल्यधूपगन्धरतिंरक्तविप्लुताक्षं द्विजातिवैद्यपरिवादिनं रहस्यभाषिणं च यक्षोन्मत्तं विद्यात्;
नष्टनिद्रमन्नपानद्वेषिणमनाहारमप्यतिबलिनं शस्त्रशोणितमांसरक्तमाल्याभिलाषिणं सन्तर्जकं च राक्षसोन्मत्तं विद्यात्;
प्रहासनृत्यप्रधानं देवविप्रवैद्यद्वेषावज्ञाभिः स्तुतिवेदमन्त्रशास्त्रोदाहरणैः काष्ठादिभिरात्मपीडनेन च ब्रह्मराक्षसोन्मत्तंविद्यात्;
अस्वस्थचित्तं स्थानमलभमानं नृत्यगीतहासिनं बद्धाबद्धप्रलापिनंसङ्करकूटमलिनरथ्याचेलतृणाश्मकाष्ठाधिरोहणरतिं भिन्नरूक्षस्वरं नग्नं विधावन्तं नैकत्र तिष्ठन्तं दुःखान्यावेदयन्तंनष्टस्मृतिं च पिशाचोन्मत्तं विद्यात्||२०||
तत्र चौक्षाचारं तपःस्वाध्यायकोविदं नरं प्रायः शुक्लप्रतिपदि त्रयोदश्यां च छिद्रमवेक्ष्याभिधर्षयन्ति देवाः,स्नानशुचिविविक्तसेविनं धर्मशास्त्रश्रुतिवाक्यकुशलं प्रायः षष्ठ्यां नवम्यां चर्षयः, मातृपितृगुरुवृद्धसिद्धाचार्योपसेविनं प्रायोदशम्याममावस्यायां च पितरः, गन्धर्वाः स्तुतिगीतवादित्ररतिं परदारगन्धमाल्यप्रियं चौक्षाचारं प्रायो द्वादश्यां चतुर्दश्यां च,सत्त्वबलरूपगर्वशौर्ययुक्तं माल्यानुलेपनहास्यप्रियमतिवाक्करणं प्रायः शुक्लैकादश्यां सप्तम्यां च यक्षाः,स्वाध्यायतपोनियमोपवासब्रह्मचर्यदेवयतिगुरुपूजाऽरतिं भ्रष्टशौचं ब्राह्मणमब्राह्मणं वा ब्राह्म्णवादिनं शूरमानिनंदेवागारसलिलक्रीडनरतिं प्रायः शुक्लपञ्चम्यां पूर्णचन्द्रदर्शने च ब्रह्मराक्षसाः, रक्षःपिशाचास्तु हीनसत्त्वं पिशुनं स्त्रैणं लुब्धंशठं प्रायो द्वितीयातृतीयाष्टमीषु; इत्यपरिसङ्ख्येयानां ग्रहाणामाविष्कृततमा ह्यष्टावेते व्याख्याताः||२१||
सर्वेष्वपि तु खल्वेषु यो हस्तावुद्यम्य रोषसंरम्भान्निःशङ्कमन्येष्वात्मनि वा निपातयेत् स ह्यसाध्यो ज्ञेयः; तथा यः साश्रुनेत्रोमेढ्रप्रवृत्तरक्तः क्षतजिह्वः प्रस्रुतनासिकश्छिद्यमानचर्माऽप्रतिहन्यमानवाणिः सततं विकूजन् दुर्वर्णस्तृषार्तः पूतिगन्धश्च सहिंसार्थिनोन्मत्तो ज्ञेयः; तं परिवर्जयेत्||२२||
रत्यर्चनाकामोन्मादिनौ तु भिषगभिप्रायाचाराभ्यां बुद्ध्वा तदङ्गोपहारबलिमिश्रेण|
मन्त्रभैषज्यविधिनोपक्रमेत्||२३||
तत्र द्वयोरपि निजागन्तुनिमित्तयोरुन्मादयोः
समासविस्तराभ्यां भेषजविधिमनुव्याख्यास्यामः||२४||
उन्मादे वातजे पूर्वं स्नेहपानं विशेषवित्|
कुर्यादावृतमार्गे तु सस्नेहं मृदु शोधनम्||२५||
कफपित्तोद्भवेऽप्यादौ वमनं सविरेचनम्|
स्निग्धस्विन्नस्य कर्तव्यं शुद्धे संसर्जनक्रमः||२६||
निरूहं स्नेहबस्तिं च शिरसश्च विरेचनम्|
ततः कुर्याद्यथादोषं तेषां भूयस्त्वमाचरेत्||२७||
हृदिन्द्रियशिरःकोष्ठे संशुद्धे वमनादिभिः|
मनःप्रसादमाप्नोति स्मृतिं सञ्ज्ञां च विन्दति||२८||
शुद्धस्याचारविभ्रंशे तीक्ष्णं नावनमञ्जनम्|
ताडनं च मनोबुद्धिदेहसंवेजनं हितम्||२९||
यः सक्तोऽविनये पट्टैः संयम्य सुदृढैः सुखैः|
अपेतलोहकाष्ठाद्ये संरोध्यश्च तमोगृहे||३०||
तर्जनं त्रासनं दानं हर्षणं सान्त्वनं भयम्|
विस्मयो विस्मृतेर्हेतोर्नयन्ति प्रकृतिं मनः||३१||
प्रदेहोत्सादनाभ्यङ्गधूमाः पानं च सर्पिषः|
प्रयोक्तव्यं मनोबुद्धिस्मृतिसञ्ज्ञाप्रबोधनम्||३२||
सर्पिःपानादिरागन्तोर्मन्त्रादिश्चेष्यते विधिः|३३|
अतः सिद्धतमान्योगाञ्छृणून्मादविनाशनान्||३३||
हिङ्गुसौवर्चलव्योषैर्द्विपलांशैर्घृताढकम्|
चतुर्गुणे गवां मूत्रे सिद्धमुन्मादनाशनम्||३४||
विशाला त्रिफला कौन्ती देवदार्वेलवालुकम्|
स्थिरा नतं रजन्यौ द्वे सारिवे द्वे प्रियङ्गुका||३५||
नीलोत्पलैलामञ्जिष्ठादन्तीदाडिमकेशरम्|
तालीशपत्रं बृहती मालत्याः कुसुमं नवम्||३६||
विडङ्गं पृश्निपर्णी च कुष्ठं चन्दनपद्मकौ|
अष्टाविंशतिभिः कल्कैरेतैरक्षसमन्वितैः||३७||
चतुर्गुणे जले सम्यग्घृतप्रस्थं विपाचयेत्|
अपस्मारे ज्वरे कासे शोषे मन्देऽनले क्षये||३८||
वातरक्ते प्रतिश्याये तृतीयकचतुर्थके|
छर्द्यर्शोमूत्रकृच्छ्रेषु विसर्पोपहतेषु च||३९||
कण्डूपाण्ड्वामयोन्मादविषमेहगदेषु च|
भूतोपहतचित्तानां गद्गदानामचेसाम्||४०||
शस्तं स्त्रीणां च वन्ध्यानां धन्यमायुर्बलप्रदम्|
अलक्ष्मीपापरक्षोघ्नं सर्वग्रहविनाशनम्||४१||
कल्याणकमिदं सर्पिः श्रेष्ठं पुंसवनेषु चैति कल्याणकं घृतम्
एभ्य एव स्थिरादीनि जले पक्त्वैकविंशतिम्||४२||
रसे तस्मिन् पचेत् सर्पिर्गृष्टिक्षीरे चतुर्गुणे|
वीरार्द्रमाषकाकोलीस्वयङ्गुप्तर्षभर्धिभिः||४३||
मेदया च समैः कल्कैस्तत् स्यात् कल्याणकं महत्|
बृंहणीयं विशेषेण सन्निपातहरं परम्||४४||
इति महाकल्याणकं घृतम्
जटिलां पूतनां केशीं चारटीं मर्कटीं वचाम्|
त्रायमाणां जयां वीरां चोरकं कटुरोहिणीम्||४५||
वयःस्थां शूकरीं छत्रामतिच्छत्रां पलङ्कषाम्|
महापुरुषदन्तां च कायस्थां नाकुलीद्वयम्||४६||
कटम्भरां वृश्चिकालीं स्थिरां चाहृत्य तैर्घृतम्|
सिद्धं चातुर्थकोन्मादग्रहापस्मारनाशनम्||४७||
महापैशाचिकं नाम घृतमेतद्यथाऽमृतम्|
बुद्धिस्मृतिकरं चैव बालानां चाङ्गवर्धनम्||४८||
इति महापैशाचिकं घृतम्
लशुनानां शतं त्रिंशदभयास्त्र्यूषणात् पलम्|
गवां चर्ममसीप्रस्थो द्व्याढकं क्षीरमूत्रयोः||४९||
पुराणसर्पिषः प्रस्थ एभिः सिद्धं प्रयोजयेत्|
हिङ्गुचूर्णपलं शीते दत्त्वा च मधुमाणिकाम्||५०||
तद्दोषागन्तुसम्भूतानुन्मादान् विषमज्वरान्|
अपस्मारांश्च हन्त्याशु पानाभ्यञ्जननावनैः||५१||
इति लशुनाद्यं घृतम्लशुनस्याविनष्टस्य तुलार्धं निस्तुषीकृतम्|
तदर्धं दशमूलस्य द्व्याढकेऽपां विपाचयेत्||५२||
पादशेषे घृतप्रस्थं लशुनस्य रसं तथा|
कोलमूलकवृक्षाम्लमातुलुङ्गार्द्रकै रसैः||५३||
दाडिमाम्बुसुरामस्तुकाञ्जिकाम्लैस्तदर्धिकैः|
साधयेत्त्रिफलादारुलवणव्योषदीप्यकैः||५४||
यवानीचव्यहिङ्ग्वम्लवेतसैश्च पलार्धिकैः|
सिद्धमेतत् पिबेच्छूलगुल्मार्शोजठरापहम्||५५||
ब्रध्नपाण्ड्वामयप्लीहयोनिदोषज्वरकृमीन्|
वातश्लेष्मामयान् सर्वानुन्मादांश्चापकर्षति||५६||
इत्यपरं लशुनाद्यं घृतम्
हिङ्गुना हिङ्गुपर्ण्या च सकायस्थवयःस्थया|
सिद्धं सर्पिर्हितं तद्वद्वयःस्थाहिङ्गुचोरकैः||५७||
केवलं सिद्धमेभिर्वा पुराणं पाययेद्घृतम्|
पाययित्वोत्तमां मात्रां श्वभ्रे रुन्ध्याद्गृहेऽपि वा||५८||
विशेषतः पुराणं च घृतं तं पाययेद्भिषक्|
त्रिदोषघ्नं पवित्रत्वाद्विशेषाद्ग्रहनाशनम्||५९||
गुणकर्माधिकं पानादास्वादात् कटुतिक्तकम्|
उग्रगन्धं पुराणं स्याद्दशवर्षस्थितं घृतम्||६०||
लाक्षारसनिभं शीतं तद्धि सर्वग्रहापहम्|
मेध्यं विरेचनेष्वग्र्यं प्रपुराणमतः परम्||६१||
नासाध्यं नाम तस्यास्ति यत् स्याद्वर्षशतस्थितम्|
दृष्टं स्पृष्टमथाघ्रातं तद्धि सर्वग्रहापहम्||६२||
अपस्मारग्रहोन्मादवतां शस्तं विशेषतः|६३|
एतानौषधयोगान् वा विधेयत्वमगच्छति||६३||
अञ्जनोत्सादनालेपनावनादिषु योजयेत्|
शिरीषो मधुकं हिङ्गु लशुनं तगरं वचा||६४||
कुष्ठं च बस्तमूत्रेण पिष्टं स्यान्नावनाञ्जनम्|
तद्वद्व्योषं हरिद्रे द्वे मञ्जिष्ठाहिङ्गुसर्षपाः||६५||
शिरीषबीजं चोन्मादग्रहापस्मारनाशनम्|
पिष्ट्वा तुल्यमपामार्गं हिङ्ग्वालं हिङ्गुपत्रिकाम्||६६||
वार्तिः स्यान्मरिचार्धांशा पित्ताभ्यां गोशृगालयोः|
तयाऽञ्जयेदपस्मारभूतोन्मादज्वरार्दितान्||६७||
भूतार्तानमरार्तांश्च नरांश्चैव दृगामये|
मरिचं चातपे मांसं सपित्तं स्थितमञ्जनम्||६८||
वैकृतं पश्यतः कार्यं दोषभूतहतस्मृतेः|
सिद्धार्थको वचा हिङ्गु करञ्जो देवदारु च||६९||
मञ्जिष्ठा त्रिफला श्वेता कटभीत्वक् कटुत्रिकम्|
समांशानि प्रियङ्गुश्च शिरीषो रजनीद्वयम्||७०||
बस्तमूत्रेण पिष्टोऽयमगदः पानमञ्जनम्|
नस्यमालेपनं चैव स्नानमुद्वर्तनं तथा||७१||
अपस्मारविषोन्मादकृत्यालक्ष्मीज्वरापहः|
भूतेभ्यश्च भयं हन्ति राजद्वारे च शस्यते||७२||
सर्पिरेतेन सिद्धं वा सगोमूत्रं तदर्थकृत्|
प्रसेके पीनसे गन्धैर्धूमवर्तिं कृतां पिबेत्||७३||
वैरेचनिकधूमोक्तैः श्वेताद्यैर्वा सहिङ्गुभिः|
शल्लकोलूकमार्जारजम्बूकवृकबस्तजैः||७४||
मूत्रपित्तशकृल्लोमनखैश्चर्मभिरेव च|
सेकाञ्जनं प्रधमनं नस्यं धूमं च कारयेत्||७५||
वातश्लेष्मात्मके प्रायः ...|७६|
घृतमांसवितृप्तं वा निवाते स्थापयेत् सुखम्|
त्यक्त्वा मतिस्मृतिभ्रंशं सञ्ज्ञां लब्ध्वा प्रमुच्यते ||७८||
आश्वासयेत् सुहृद्वा तं वाक्यैर्धर्मार्थसंहितैः|
ब्रूयादिष्टविनाशं वा दर्शयेदद्भुतानि वा||७९||
बद्धं सर्षपतैलाक्तं न्यसेद्वोत्तानमातपे|
कपिकच्छ्वाऽथवा तप्तैर्लोहतैलजलैः स्पृशेत्||८०||
कशाभिस्ताडयित्वा वा सुबद्धं विजने गृहे|
रुन्ध्याच्चेतो हि विभ्रान्तं व्रजत्यस्य तथा शमम्||८१||
सर्पेणोद्धृतदंष्ट्रेण दान्तैः सिंहैर्गजैश्च तम्|
त्रासयेच्छस्त्रहस्तैर्वा तस्करैः शत्रुभिस्तथा||८२||
अथवा राजपुरुषा बहिर्नीत्वा सुसंयतम्|
त्रासयेयुर्वधेनैनं तर्जयन्तो नृपाज्ञया||८३||
देहदुःखभयेभ्यो हि परं प्राणभयं स्मृतम्|
तेन याति शमं तस्य सर्वतो विप्लुतं मनः||८४||
इष्टद्रव्यविनाशात्तु मनो यस्योपहन्यते|
तस्य तत्सदृशप्राप्तिसान्त्वाश्वासैः शमं नयेत्||८५||
कामशोकभयक्रोधहर्षेर्ष्यालोभसम्भवान्|
परस्परप्रतिद्वन्द्वैरेभिरेव शमं नयेत्||८६||
बुद्ध्वा देशं वयः सात्म्यं दोषं कालं बलाबले|
चिकित्सितमिदं कुर्यादुन्मादे भूतदोषजे||८७||
देवर्षिपितृगन्धर्वैरुन्मत्तस्य तु बुद्धिमान्|
वर्जयेदञ्जनादीनि तीक्ष्णानि क्रूरकर्म च||८८||
सर्पिष्पानादि तस्येह मृदु भैषज्यमाचरेत्|
पूजां बल्युपहारांश्च मन्त्राञ्जनविधींस्तथा||८९||
शान्तिकर्मेष्टिहोमांश्च जपस्वस्त्ययनानि च|
वेदोक्तान् नियमांश्चापि प्रायश्चित्तानि चाचरेत्||९०||
भूतानामधिपं देवमीश्वरं जगतः प्रभुम्|
पूजयन् प्रयतो नित्यं जयत्युन्मादजं भयम्||९१||
रुद्रस्य प्रमथा नाम गणा लोके चरन्ति ये|
तेषां पूजां च कुर्वाण उन्मादेभ्यः प्रमुच्यते||९२||
बलिभिर्मङ्गलैर्होमैरोषध्यगदधारणैः|
सत्याचारतपोज्ञानप्रदाननियमव्रतैः||९३||
देवगोब्रह्मणानां च गुरूणां पूजनेन च|
आगन्तुः प्रशमं याति सिद्धैर्मन्त्रौषधैस्तथा||९४||
यच्चोपदेक्ष्यते किञ्चिदपस्मारचिकित्सिते|
उन्मादे तच्च कर्तव्यं सामान्याद्धेतुदूष्ययोः||९५||
निवृत्तामिषमद्यो यो हिताशी प्रयतः शुचिः|
निजागन्तुभिरुन्मादैः सत्त्ववान् न स युज्यते||९६||
तत्र श्लोकः-
उन्मादानां समुत्थानं लक्षणं सचिकित्सितम्|
निजागन्तुनिमित्तानामुक्तवान् भिषगुत्तमः||९८||





















Chapter -10 
अपस्मारचिकित्सितोपक्रमः
अथातोऽपस्मारचिकित्सितं व्याख्यास्यामः||१||
इति ह स्माह भगवानात्रेयः||२||
स्मृतेरपगमं प्राहुरपस्मारं भिषग्विदः|
तमःप्रवेशं बीभत्सचेष्टं धीसत्त्वसम्प्लवात्||३||
विभ्रान्तबहुदोषाणामहिताशुचिभोजनात् [१] |
रजस्तमोभ्यां विहते सत्त्वे दोषावृते हृदि||४||
चिन्ताकामभयक्रोधशोकोद्वेगादिभिस्तथा|
मनस्यभिहते नॄणामपस्मारः प्रवर्तते||५||
धमनीभिः श्रिता दोषा हृदयं पीडयन्ति हि|
सम्पीड्यमानो व्यथते मूढो भ्रान्तेन चेतसा||६||
पश्यत्यसन्ति रूपाणि पतति प्रस्फुरत्यपि|
जिह्वाक्षिभ्रूः स्रवल्लालो हस्तौ पादौ च विक्षिपन्||७||
दोषवेगे च विगते सुप्तवत् प्रतिबुद्ध्यते|
पृथग्दोषैः समस्तैश्च वक्ष्यते स चतुर्विधः||८||
कम्पते प्रदशेद्दन्तान् फेनोद्वामी श्वसित्यपि|
परुषारुणकृष्णानि पश्येद्रूपाणि चानिलात्||९||
पीतफेनाङ्गवक्त्राक्षः पीतासृग्रूपदर्शनः|
सतृष्णोष्णानलव्याप्तलोकदर्शी च पैत्तिकः||१०||
शुक्लफेनाङ्गवक्त्राक्षः शीतो हृष्टाङ्गजो गुरुः|
पश्यञ्छुक्लानि रूपाणि श्लैष्मिको मुच्यते चिरात्||११||
सर्वैरेतैः समस्तैस्तु लिङ्गैर्ज्ञेयस्त्रिदोषजः|
अपस्मारः स चासाध्यो यः क्षीणस्यानवश्च यः||१२||
पक्षाद्वा द्वादशाहाद्वा मासाद्वा कुपिता मलाः|
अपस्माराय कुर्वन्ति वेगं किञ्चिदथान्तरम्||१३||
तैरावृतानां हृत्स्रोतोमनसां सम्प्रबोधनम्|
तीक्ष्णैरादौ भिषक् कुर्यात् कर्मभिर्वमनादिभिः||१४||
वातिकं बस्तिभूयिष्ठैः पैत्तं प्रायो विरेचनैः|
श्लैष्मिकं वमनप्रायैरपस्मारमुपाचरेत्||१५||
सर्वतः सुविशुद्धस्य सम्यगाश्वासितस्य च|
अपस्मारविमोक्षार्थं योगान् संशमनाञ्छृणु||१६||
गोशकृद्रसदध्यम्लक्षीरमूत्रैः समैर्घृतम्|
सिद्धं पिबेदपस्मारकामलाज्वरनाशनम्||१७||
इति पञ्चगव्यं घृतम्
द्वे पञ्चमूल्यौ त्रिफला रजन्यौ कुटजत्वचम्|
सप्तपर्णमपामार्गं नीलिनीं कटुरोहिणीम्||१८||
शम्पाकं फल्गुमूलं च पौष्करं सदुरालभम्|
द्विपलानि जलद्रोणे पक्त्वा पादावशेषिते||१९||
भार्गीं पाठां त्रिकटुकं त्रिवृतां निचुलानि च|
श्रेयसीमाढकीं मूर्वां दन्तीं भूनिम्बचित्रकौ||२०||
द्वे सारिवे रोहिषं च भूतीकं मदयन्तिकाम्|
क्षिपेत्पिष्ट्वाऽक्षमात्राणि तेन प्रस्थं घृतात् पचेत्||२१||
गोशकृद्रसदध्यम्लक्षीरमूत्रैश्च तत्समैः|
पञ्चगव्यमिति ख्यातं महत्तदमृतोपमम्||२२||
अपस्मारे तथोन्मादे श्वयथावुदरेषु च|
गुल्मार्शःपाण्डुरोगेषु कामलायां हलीमके||२३||
शस्यते घृतमेतत्तु प्रयोक्तव्यं दिने दिने|
अलक्ष्मीग्रहरोगघ्नं चातुर्थकविनाशनम्||२४||
इति महापञ्चगव्यं घृतम्
ब्राह्मीरसवचाकुष्ठशङ्खपुष्पीभिरेव च|
पुराणं घृतमुन्मादालक्ष्म्यपस्मारपापनुत्||२५||
घृतं सैन्धवहिङ्गुभ्यां वार्षे बास्ते चतुर्गुणे|
मूत्रे सिद्धमपस्मारहृद्ग्रहामयनाशनम्||२६||
वचाशम्पाककैटर्यवयःस्थाहिङ्गुचोरकैः|
सिद्धं पलङ्कषायुक्तैर्वातश्लेष्मात्मके घृतम्||२७||
तैलप्रस्थं घृतप्रस्थं जीवनीयैः पलोन्मितैः|
क्षीरद्रोणे पचेत् सिद्धमपस्मारविनाशनम्||२८||
कंसे क्षीरेक्षुरसयोः काश्मर्येऽष्टगुणे रसे|
कार्षिकैर्जीवनीयैश्च घृतप्रस्थं विपाचयेत्||२९||
वातपित्तोद्भवं क्षिप्रमपस्मारं नियच्छति|
तद्वत् काशविदारीक्षुकुशक्वाथशृतं घृतम्||३०||
मधुकद्विपले कल्के द्रोणे चामलकीरसात्|
तद्वत् सिद्धो घृतप्रस्थः पित्तापस्मारभेषजम्||३१||
अभ्यङ्गः सार्षपं तैलं बस्तमूत्रे चतुर्गुणे|
सिद्धं स्याद्गोशकृन्मूत्रैः स्नानोत्सादनमेव च||३२||
कटभीनिम्बकट्वङ्गमधुशिग्रुत्वचां रसे|
सिद्धं मूत्रसमं तैलमभ्यङ्गार्थे प्रशस्यते||३३||
पलङ्कषावचापथ्यावृश्चिकाल्यर्कसर्षपैः|
जटिलापूतनाकेशीनाकुलीहिङ्गुचोरकैः||३४||
लशुनातिरसाचित्राकुष्ठैर्विड्भिश्च पक्षिणाम्|
मांसाशिनां यथालाभं बस्तमूत्रे चतुर्गुणे||३५||
सिद्धमभ्यञ्जनं तैलमपस्मारविनाशनम्|
एतैश्चैवौषधैः कार्यं धूपनं सप्रलेपनम्||३६||
पिप्पलीं लवणं चित्रां हिङ्गु हिङ्गुशिवाटिकाम्|
काकोलीं सर्षपान् काकनासां कैटर्यचन्दने||३७||
शुनःस्कन्धास्थिनखरान् पर्शुकां चेति पेषयेत्|
बस्तमूत्रेण पुष्यर्क्षे प्रदेहः स्यात् सधूपनः||३८||
अपेतराक्षसीकुष्ठपूतनाकेशिचोरकैः|
उत्सादनं मूत्रपिष्टैर्मूत्रैरेवावसेचनम्||३९||
जलौकःशकृता तद्वद्दग्धैर्वा बस्तरोमभिः|
खरास्थिभिर्हस्तिनखैस्तथा गोपुच्छलोमभिः||४०||
कपिलानां गवां मूत्रं [१] नावनं परमं हितम्|
श्वशृगालबिडालानां सिंहादीनां च शस्यते||४१||
भार्गी वचा नागदन्ती श्वेता श्वेता विषाणिका|
ज्योतिष्मती नागदन्ती पादोक्ता मूत्रपेषिताः||४२||
योगास्त्रयोऽतः षड् बिन्दून् पञ्च वा नावयेद्भिषक्|
त्रिफलाव्योषपीतद्रुयवक्षारफणिज्झकैः||४३||
श्यामापामार्गकारञ्जफलैर्मूत्रेऽथ बस्तजे|
साधितं नावनं तैलमपस्मारविनाशनम्||४४||
पिप्पली वृश्चिकाली च कुष्ठं च लवणानि च|
भार्गी च चूर्णितं नस्तः कार्यं प्रधमनं परम्||४५||
कायस्थां शारदान्मुद्गान्मुस्तोशीरयवांस्तथा|
सव्योषान् बस्तमूत्रेण पिष्ट्वा वर्तीः प्रकल्पयेत्||४६||
अपस्मारे तथोन्मादे सर्पदष्टे गरार्दिते|
विषपीते जलमृते चैताः स्युरमृतोपमाः||४७||
मुस्तं वयःस्थां त्रिफलां कायस्थां हिङ्गु शाद्वलम्|
व्योषं माषान् यवान्मूत्रैर्बास्तमैषार्षभैस्त्रिभिः||४८||
पिष्ट्वा कृत्वा च तां वर्तिमपस्मारे प्रयोजयेत्|
किलासे च तथोन्मादे ज्वरेषु विषमेषु च||४९||
Musta, vayastha, triphala, kayastha, hingu, shadwal, vyosha, masha, yava should be made to a paste by triturating in urines of goat, sheep and bull.
पुष्योद्धृतं शुनः पित्तमपस्मारघ्नमञ्जनम्|
तदेव सर्पिषा युक्तं धूपनं परमं मतम्||५०||
नकुलोलूकमार्जारगृध्रकीटाहिकाकजैः|
तुण्डैः [१] पक्षैः पुरीषैश्च धूपनं कारयेद्भिषक्||५१||
आभिः क्रियाभिः सिद्धाभिर्हृदयं सम्प्रबुध्यते|
स्रोतांसि चापि शुध्यन्ति ततः [२] सञ्ज्ञां स विन्दति||५२||
यस्यानुबन्धस्त्वागन्तुर्दोषलिङ्गाधिकाकृतिः|
दृश्येत तस्य कार्यं स्यादागन्तून्मादभेषजम्||५३||
अनन्तरमुवाचेदमग्निवेशः कृताञ्जलिः|
भगवन्! प्राक् समुद्दिष्टः श्लोकस्थाने महागदः||५४||
अतत्त्वाभिनिवेशो यस्तद्धेत्वाकृतिभेषजम्|
तत्र नोक्तमतः श्रोतुमिच्छामि तदिहोच्यताम्||५५||
शुश्रूषवे वचः श्रुत्वा शिष्यायाह पुनर्वसुः|
महागदं सौम्य! शृणु सहेत्वाकृतिभेषजम्||५६||
मलिनाहारशीलस्य वेगान् प्राप्तान्निगृह्णतः|
शीतोष्णस्निग्धरूक्षाद्यैर्हेतुभिश्चातिसेवितैः||५७||
हृदयं समुपाश्रित्य मनोबुद्धिवहाः सिराः|
दोषाः सन्दूष्य तिष्ठन्ति रजोमोहावृतात्मनः||५८||
रजस्तमोभ्यां वृद्धाभ्यां बुद्धौ [१] मनसि चावृते|
हृदये व्याकुले दोषैरथ मूढोऽल्पचेतनः [२] ||५९||
विषमां कुरुते बुद्धिं नित्यानित्ये हिताहिते|
अतत्त्वाभिनिवेशं तमाहुराप्ता महागदम्||६०||
स्नेहस्वेदोपपन्नं तं संशोध्य वमनादिभिः|
कृतसंसर्जनं मेध्यैरन्नपानैरुपाचरेत्||६१||
ब्राह्मीस्वरसयुक्तं यत् पञ्चगव्यमुदाहृतम्|
तत् सेव्यं शङ्खपुष्पी च यच्च मेध्यं रसायनम्||६२||
सुहृदश्चानुकूलास्तं स्वाप्ता धर्मार्थवादिनः|
संयोजयेयुर्विज्ञानधैर्यस्मृतिसमाधिभिः [३] ||६३||
प्रयुञ्ज्यात्तैललशुनं पयसा वा शतावरीम्|
ब्राह्मीरसं कुष्ठरसं वचां वा मधुसंयुताम्||६४||
दुश्चिकित्स्यो ह्यपस्मारश्चिरकारी कृतास्पदः [१] |
तस्माद्रसायनैरेनं प्रायशः समुपाचरेत्||६५||
जलाग्निद्रुमशैलेभ्यो विषमेभ्यश्च तं सदा|
रक्षेदुन्मादिनं चैव सद्यः प्राणहरा हि ते||६६||
तत्र श्लोकौ-
हेतुं कुर्वन्त्यपस्मारं दोषाः प्रकुपिता यथा|
सामान्यतः पृथक्त्वाच्च लिङ्गं तेषां च भेषजम्||६७||
महागदसमुत्थानं लिङ्गं चोवाच सौषधम्|
मुनिर्व्याससमासाभ्यामपस्मारचिकित्सिते [१] ||६८||















Chapter -11
अथातः क्षतक्षीणचिकित्सितं व्याख्यास्यामः||१||
इति ह स्माह भगवानात्रेयः||२||
उदारकीर्तिर्ब्रह्मर्षिरात्रेयः परमार्थवित्|
क्षतक्षीणचिकित्सार्थमिदमाह चिकित्सितम्||३||
धनुषाऽऽयस्यतोऽत्यर्थं भारमुद्वहतो गुरुम्|
पततो विषमोच्चेभ्यो बलिभिः सह युध्यतः||४||
वृषं हयं वा धावन्तं दम्यं वाऽन्यं निगृह्णतः|
शिलाकाष्ठाश्मनिर्घातान्क्षिपतो निघ्नतः परान्||५||
अधीयानस्य वाऽत्युच्चैर्दूरं वा व्रजतो द्रुतम्|
महानदीं वा तरतो हयैर्वा सह धावतः||६||
सहसोत्पततो दूरं[१] तूर्णं चातिप्रनृत्यतः|
तथाऽन्यैः कर्मभिः क्रूरैर्भृशमभ्याहतस्य च||७||
विक्षते वक्षसि व्याधिर्बलवान् समुदीर्यते|
स्त्रीषु चातिप्रसक्तस्य रूक्षाल्पप्रमिताशिनः||८||
उरो विरुज्यते तस्य भिद्यतेऽथ विभज्यते|
प्रपीड्येते ततः पार्श्वे शुष्यत्यङ्गं प्रवेपते||९||
क्रमाद्वीर्यं बलं वर्णो रुचिरग्निश्च हीयते|
ज्वरो व्यथा मनोदैन्यं विड्भेदोऽग्निवधादपि||१०||
दुष्टः श्यावः सुदुर्गन्धः पीतो विग्रथितो बहुः|
कासमानस्य च[१] श्लेष्मा सरक्तः सम्प्रवर्तते||११||
स क्षतः क्षीयतेऽत्यर्थं तथा शुक्रौजसोः क्षयात्|१२|
अव्यक्तं लक्षणं तस्य पूर्वरूपमिति स्मृतम्||१२||
उरोरुक्शोणितच्छर्दिः कासो वैशेषिकः क्षते|
क्षीणे सरक्तमूत्रत्वं पार्श्वपृष्ठकटिग्रहः||१३||
अल्पलिङ्गस्य दीप्ताग्नेः साध्यो बलवतो नवः|
परिसंवत्सरो याप्यः सर्वलिङ्गं तु वर्जयेत्||१४||
उरो मत्वा क्षतं लाक्षां पयसा मधुसंयुताम्|
सद्य एव पिबेज्जीर्णे पयसाऽद्यात् सशर्करम्||१५||
पार्श्वबस्तिरुजी चाल्पपित्ताग्निस्तां सुरायुताम्|
भिन्नविट्कः समुस्तातिविषापाठां सवत्सकाम्||१६||
लाक्षां सर्पिर्मधूच्छिष्टं जीवनीयगणं सिताम्|
त्वक्क्षीरीं समितां क्षीरे पक्त्वा दीप्तानलः पिबेत्||१७||
इक्ष्वालिकाबिसग्रन्थिपद्मकेशरचन्दनैः|
शृतं पयो मधुयुतं सन्धानार्थं पिबेत् क्षती||१८||
यवानां चूर्णमादाय क्षीरसिद्धं घृतप्लुतम्|
ज्वरे दाहे सिताक्षौद्रसक्तून् वा पयसा पिबेत्||१९||
मधूकमधुकद्राक्षात्वक्क्षीरीपिप्पलीबलाः|
कासी पार्श्वास्थिशूली च लिह्यात्सघृतमाक्षिकाः||२०||
एलापत्रत्वचोऽर्धाक्षाः पिप्पल्यर्धपलं तथा|
सितामधुकखर्जूरमृद्वीकाश्च पलोन्मिताः||२१||
सञ्चूर्ण्य मधुना युक्ता गुटिकाः सम्प्रकल्पयेत्|
अक्षमात्रां ततश्चैकां भक्षयेन्ना दिने दिने||२२||
कासं श्वासं ज्वरं हिक्कां छर्दिं मूर्च्छां मदं भ्रमम्|
रक्तनिष्ठीवनं तृष्णां पार्श्वशूलमरोचकम्||२३||
शोषप्लीहाढ्यवातांश्च स्वरभेदं क्षतं क्षयम्|
गुटिका तर्पणी वृष्या रक्तपित्तं च नाशयेत्||२४||
इत्येलादिगुटिका|
रक्तेऽतिवृत्ते दक्षाण्डं यूषैस्तोयेन वा पिबेत्|
चटकाण्डरसं वाऽपि रक्तं वा छागजाङ्गलम्||२५||
चूर्णं पौनर्नवं रक्तशालितण्डुलशर्करम्|
रक्तष्ठीवी पिबेत् सिद्धं द्राक्षारसपयोघृतैः||२६||
मधूकमधुकक्षीरसिद्धं वा तण्डुलीयकम्|
मूढवातस्त्वजामेदः सुराभृष्टं ससैन्धवम्||२७||
क्षामः क्षीणः क्षतोरस्कस्त्वनिद्रः सबलेऽनिले|
शृतक्षीरसरेणाद्यात् सक्षौद्रघृतशर्करम्||२८||
शर्करां यवगोधूमौ जीवकर्षभकौ मधु|
शृतक्षीरानुपानं वा लिह्यात् क्षीणः क्षती कृशः||२९||
क्रव्यादमांसनिर्यूहं घृतभृष्टं पिबेच्च सः|
पिप्पलीक्षौद्रसंयुक्तं मांसशोणितवर्धनम्||३०||
न्यग्रोधोदुम्बराश्वत्थप्लक्षशालप्रियङ्गुभिः|
तालमस्तकजम्बूत्वक्प्रियालैश्च सपद्मकैः||३१||
साश्वकर्णैः शृतात् क्षीरादद्याज्जातेन सर्पिषा|
शाल्योदनं क्षतोरस्कः क्षीणशुक्रश्च मानवः||३२||
यष्ट्याह्वनागबलयोः क्वाथे क्षीरसमं घृतम्|
पयस्यापिप्पलीवांशीकल्कसिद्धं क्षते शुभम्||३३||
कोललाक्षारसे तद्वत् क्षीराष्टगुणसाधितम्|
कल्कैः कट्वङ्गदार्वीत्वग्वत्सकत्वक्फलैर्घृतम्||३४||
जीवकर्षभकौ वीरां जीवन्तीं नागरं शटीम्|
चतस्रः पर्णिनीर्मेदे काकोल्यौ द्वे निदिग्धिके||३५||
पुनर्नवे द्वे मधुकमात्मगुप्तां शतावरीम्|
ऋद्धिं परूषकं भार्गीं मृद्वीकां बृहतीं तथा||३६||
शृङ्गाटकं तामलकीं पयस्यां पिप्पलीं बलाम्|
बदराक्षोटखर्जूरवातामाभिषुकाण्यपि||३७||
फलानि चैवमादीनि कल्कान् कुर्वीत कार्षिकान्|
धात्रीरसविदारीक्षुच्छागमांसरसं पयः||३८||
कुर्यात् प्रस्थोन्मितं तेन घृतप्रस्थं विपाचयेत्|
प्रस्थार्धं मधुनः शीते शर्करार्धतुलां तथा||३९||
द्विकार्षिकाणि[१] पत्रैलाहेमत्वङ्मरिचानि च|
विनीय चूर्णितं तस्माल्लिह्यान्मात्रां सदा नरः||४०||
अमृतप्राशमित्येतन्नराणाममृतं घृतम्|
सुधामृतरसं प्राश्यं क्षीरमांसरसाशिना||४१||
नष्टशुक्रक्षतक्षीणदुर्बलव्याधिकर्शितान्|
स्त्रीप्रसक्तान् कृशान् वर्णस्वरहीनांश्च बृंहयेत्||४२||
कासहिक्काज्वरश्वासदाहतृष्णास्रपित्तनुत्|
पुत्रदं वमिमूर्च्छाहृद्योनिमूत्रामयापहम्||४३||
इत्यमृतप्राशघृतम्|
श्वदंष्ट्रोशीरमञ्जिष्ठाबलाकाश्मर्यकत्तृणम्|
दर्भमूलं पृथक्पर्णीं पलाशर्षभकौ स्थिराम्||४४||
पलिकं साधयेत्तेषां रसे क्षीरचतुर्गुणे|
कल्कः स्वगुप्ताजीवन्तीमेदर्षभकजीवकैः||४५||
शतावर्यृद्धिमृद्वीकाशर्कराश्रावणीबिसैः|
प्रस्थः सिद्धो घृताद्वातपित्तहृद्द्र(द्भ)वशूलनुत्||४६||
मूत्रकृच्छ्रप्रमेहार्शःकासशोषक्षयापहः|
धनुःस्त्रीमद्यभाराध्वखिन्नानां बलमांसदः||४७||
इति श्वदंष्ट्रादिघृतम्|
मधुकाष्टपलद्राक्षाप्रस्थक्वाथे घृतं पचेत्|
पिप्पल्यष्टपले कल्के प्रस्थं सिद्धे च शीतले||४८||
पृथगष्टपलं क्षौद्रशर्कराभ्यां विमिश्रयेत्|
समसक्तु क्षतक्षीणे रक्तगुल्मे च तद्धितम्||४९||
धात्रीफलविदारीक्षुजीवनीयरसैर्घृतम्|
अजागोपयसोश्चैव सप्त प्रस्थान् पचेद्भिषक्||५०||
सिद्धशीते सिताक्षौद्रद्विप्रस्थं विनयेच्च तत्|
यक्ष्मापस्मारपित्तासृक्कासमेहक्षयापहम्||५१||
वयःस्थापनमायुष्यं मांसशुक्रबलप्रदम्|
घृतं तु पित्तेऽभ्यधिके लिह्याद्वातेऽधिके पिबेत्||५२||
लीढं निर्वापयेत् पित्तमल्पत्वाद्धन्ति नानलम्|
आक्रामत्यनिलं पीतमूष्माणं निरुणद्धि च||५३||
क्षामक्षीणकृशाङ्गानामेतान्येव घृतानि तु|
त्वक्क्षीरीशर्करालाजचूर्णैः स्त्यानानि योजयेत्||५४||
सर्पिर्गुडान् समध्वंशाञ्जग्ध्वा चानु पयः पिबेत्|
रेतो वीर्यं बलं पुष्टिं तैराशुतरमाप्नुयात्||५५||
इति सर्पिर्गुडाः|
बला विदारी ह्रस्वा च पञ्चमूली पुनर्नवा|
पञ्चानां क्षीरिवृक्षाणां शुङ्गा मुष्ट्यंशका अपि||५६||
एषां कषाये द्विक्षीरे विदार्याजरसांशिके|
जीवनीयैः पचेत् कल्कैरक्षमात्रैर्घृताढकम्||५७||
सितापलानि पूते च शीते द्वात्रिंशतं क्षिपेत्|
गोधूमपिप्पलीवांशीचूर्णं शृङ्गाटकस्य च||५८||
समाक्षिकं कौडविकं तत् सर्वं खजमूर्च्छितम्|
स्त्यानं सर्पिर्गुडान् कृत्वा भूर्जपत्रेण वेष्टयेत्||५९||
ताञ्जग्ध्वा पलिकान् क्षीरं मद्यं वाऽनुपिबेत् कफे|
शोषे कासे क्षते क्षीणे श्रमस्त्रीभारकर्शिते||६०||
रक्तनिष्ठीवने तापे पीनसे चोरसि स्थिते|
शस्ताः पार्श्वशिरःशूले भेदे च स्वरवर्णयोः||६१||
इति द्वितीयसर्पिर्गुडाः|
त्वक्क्षीरीश्रावणीद्राक्षामूर्वर्षभकजीवकैः|
वीरर्धिक्षीरकाकोलीबृहतीकपिकच्छुभिः||६२||
खर्जूरफलमेदाभिः क्षीरपिष्टैः पलोन्मितैः|
धात्रीविदारीक्षुरसप्रस्थैः प्रस्थं घृतात् पचेत्||६३||
शर्करार्धतुलां शीते क्षौद्रार्धप्रस्थमेव च|
दत्त्वा सर्पिर्गुडान् कुर्यात्कासहिक्काज्वरापहान्||६४||
यक्ष्माणं तमकं श्वासं रक्तपित्तं हलीमकम्|
शुक्रनिद्राक्षयं तृष्णां हन्युः कार्श्यं सकामलम्||६५||
इति तृतीयाः सर्पिर्गुडाः|
नवमामलकं द्राक्षामात्मगुप्तां पुनर्नवाम्|
शतावरीं विदारीं च समङ्गां पिप्पलीं तथा||६६||
पृथग्दशपलान् भागान् पलान्यष्टौ च नागरात्|
यष्ट्याह्वसौवर्चलयोर्द्विपलं मरिचस्य च||६७||
क्षीरतैलघृतानां च त्र्याढके शर्कराशते|
क्वथिते तानि चूर्णानि दत्त्वा बिल्वसमान् गुडान्||६८||
कुर्यात्तान् भक्षयेत् क्षीणः क्षतः शुष्कश्च मानवः|
तेन सद्यो रसादीनां वृद्ध्या पुष्टिं स विन्दति||६९||
इति चतुर्थसर्पिर्गुडाः|
गोक्षीरार्धाढकं सर्पिः प्रस्थमिक्षुरसाढकम्|
विदार्याः स्वरसात्प्रस्थं रसात्प्रस्थं च तैत्तिरात्||७०||
दद्यात् सिध्यति तस्मिंस्तु पिष्टानिक्षुरसैरिमान्|
मधूकपुष्पकुडवं प्रियालकुडवं तथा||७१||
कुडवार्धं तुगाक्षीर्याः खर्जूराणां च विंशतिम्|
पृथग्बिभीतकानां च पिप्पल्याश्च चतुर्थिकाम्||७२||
त्रिंशत्पलानि खण्डाच्च मधुकात् कर्षमेव च|
तथाऽर्धपलिकान्यत्र जीवनीयानि दापयेत्||७३||
सिद्धेऽस्मिन् कुडवं क्षौद्रं शीते क्षिप्त्वाऽथ मोदकान्|
कारयेन्मरिचाजाजीपलचूर्णावचूर्णितान्||७४||
वातासृक्पित्तरोगेषु क्षतकासक्षयेषु च|
शुष्यतां क्षीणशुक्राणां रक्ते चोरसि संस्थिते||७५||
कृशदुर्बलवृद्धानां पुष्टिवर्णबलार्थिनाम्|
योनिदोषकृतस्रावहतानां चापि योषिताम्||७६||
गर्भार्थिनीनां गर्भश्च स्रवेद्यासां म्रियेत वा|
धन्या बल्या हितास्ताभ्यः शुक्रशोणितवर्धनाः||७७||
इति पञ्चमसर्पिर्मोदकाः|
बस्तिदेशे विकुर्वाणे स्त्रीप्रसक्तस्य मारुते|
वातघ्नान् बृंहणान् वृष्यान् योगांस्तस्य प्रयोजयेत्||७८||
शर्करापिप्पलीचूर्णैः सर्पिषा माक्षिकेण च|
संयुक्तं वा शृतं क्षीरं पिबेत् कासज्वरापहम्||७९||
फलाम्लं सर्पिषा भृष्टं विदारीक्षुरसे शृतम्|
स्त्रीषु क्षीणः पिबेद्यूषं जीवनं बृंहणं परम्||८०||
सक्तूनां वस्त्रपूतानां मन्थं क्षौद्रघृतान्वितम्|
यवान्नसात्म्यो दीप्ताग्निः क्षतक्षीणः पिबेन्नरः||८१||
जीवनीयोपसिद्धं वा जाङ्गलं घृतभर्जितम्|
रसं प्रयोजयेत् क्षीणे व्यञ्जनार्थं सशर्करम्||८२||
गोमहिष्यश्वनागाजैः क्षीरैर्मांसरसैस्तथा|
यवान्नं भोजयेद्यूषैः फलाम्लैर्घृतसंस्कृतैः||८३||
दीप्तेऽग्नौ विधिरेषः स्यान्मन्दे दीपनपाचनः|
यक्ष्मिणां विहितो ग्राही भिन्ने शकृति चेष्यते||८४||
पलिकं सैन्धवं शुण्ठी द्वे च सौवर्चलात् पले|
कुडवांशानि वृक्षाम्लं दाडिमं पत्रमर्जकात्||८५||
एकैकं मरिचाजाज्योर्धान्यकाद्द्वे चतुर्थिके|
शर्करायाः पलान्यत्र दश द्वे च प्रदापयेत्||८६||
कृत्वा चूर्णमतो मात्रामन्नपाने प्रयोजयेत्|
रोचनं दीपनं बल्यं पार्श्वार्तिश्वासकासनुत्||८७||
इति सैन्धवादिचूर्णम्|
एका षोडशिका धान्याद्द्वे द्वेऽजाज्यजमोदयोः|
ताभ्यां दाडिमवृक्षाम्लं द्विर्द्विः सौवर्चलात्पलम्||८८||
शुण्ठ्याः कर्षं दधित्थस्य मध्यात् पञ्च पलानि च|
तच्चूर्णं षोडशपले शर्कराया विमिश्रयेत्||८९||
षाडवोऽयं प्रदेयः स्यादन्नपानेषु पूर्ववत्|
मन्दानले शकृद्भेदे यक्ष्मिणामग्निवर्धनः||९०||
इति षाडवः|
पिबेन्नागबलामूलमर्धकर्षविवर्धितम्[ |
पलं क्षीरयुतं मासं क्षीरवृत्तिरनन्नभुक्||९१||
एष प्रयोगः पुष्ट्यायुर्बलारोग्यकरः परः|
मण्डूकपर्ण्याः कल्पोऽयं शुण्ठीमधुकयोस्तथा||९२||
यद्यत् सन्तर्पणं शीतमविदाहि हितं लघु|
अन्नपानं निषेव्यं तत्क्षतक्षीणैः सुखार्थिभिः||९३||
यच्चोक्तं यक्ष्मिणां पथ्यं कासिनां रक्तपित्तिनाम्|
तच्च कुर्यादवेक्ष्याग्निं व्याधिं सात्म्यं बलं तथा||९४||
उपेक्षिते भवेत्तस्मिन्ननुबन्धो हि यक्ष्मणः|
प्रागेवागमनात्तस्य तस्मात्तं त्वरया जयेत्||९५||
तत्र श्लोकौ-
क्षतक्षयसमुत्थानं सामान्यपृथगाकृतिम्|
असाध्ययाप्यसाध्यत्वं साध्यानां सिद्धिमेव च||९६||
उक्तवाञ्ज्येष्ठशिष्याय क्षतक्षीणचिकित्सिते|
तत्त्वार्थविद्वीतरजस्तमोदोषः[१] पुनर्वसुः||९७||


























Chapter -12 

अथातः श्वयथुचिकित्सितं व्याख्यास्यामः||१||
इति ह स्माह भगवानात्रेयः||२||
भिषग्वरिष्ठं सुरसिद्धजुष्टं मुनीन्द्रमत्र्यात्मजमग्निवेशः|
महागदस्य श्वयथोर्यथावत् प्रकोपरूपप्रशमानपृच्छत्||३||
तस्मै जगादागदवेदसिन्धुप्रवर्तनाद्रिप्रवरोऽत्रिजस्तान्|
वातादिभेदात्त्रिविधस्य सम्यङ्निजानिजैकाङ्गजसर्वजस्य||४||
शुद्ध्यामयाभक्तकृशाबलानां क्षाराम्लतीक्ष्णोष्णगुरूपसेवा|
दध्याममृच्छाकविरोधिदुष्टगरोपसृष्टान्ननिषेवणं च||५||
अर्शांस्यचेष्टा न च देहशुद्धिर्मर्मोपघातो विषमा प्रसूतिः|
मिथ्योपचारः प्रतिकर्मणां च निजस्य हेतुः श्वयथोः प्रदिष्टः||६||
बाह्यास्त्वचो दूषयिताऽभिघातः काष्ठाश्मशस्त्राग्निविषायसाद्यैः [१] |
आगन्तुहेतुःत्रिविधो निजश्च सर्वार्धगात्रावयवाश्रितत्वात्||७||
बाह्याः सिराः प्राप्य यदा कफासृक्पित्तानि सन्दूषयतीह वायुः|
तैर्बद्धमार्गः स तदा विसर्पन्नुत्सेधलिङ्गं श्वयथुं करोति||८||
उरःस्थितैरूर्ध्वमधस्तु [१] वायोः स्थानस्थितैर्मध्यगतैस्तु मध्ये|
सर्वाङ्गगः सर्वगतैः क्वचित्स्थैर्दोषैः क्वचित् स्याच्छ्वयथुस्तदाख्यः||९||
ऊष्मा तथा स्याद्दवथुः सिराणामायाम इत्येव च पूर्वरूपम्|
सर्वस्त्रिदोषोऽधिकदोषलिङ्गैस्तच्छब्दमभ्येति भिषग्जितं च||१०||
सगौरवं स्यादनवस्थितत्वं सोत्सेधमुष्माऽथ सिरातनुत्वम्|
सलोमहर्षाऽङ्गविवर्णता च सामान्यलिङ्गं श्वयथोः प्रदिष्टम्||११||
चलस्तनुत्वक्परुषोऽरुणोऽसितः प्रसुप्तिहर्षार्तियुतोऽनिमित्ततः|
प्रशाम्यति प्रोन्नमति प्रपीडितो दिवाबली च श्वयथुः समीरणात्||१२||
मृदुः सगन्धोऽसितपीतरागवान् भ्रमज्वरस्वेदतृषामदान्वितः|
य उष्यते स्पर्शरुगक्षिरागकृत् [१] स पित्तशोथो भृशदाहपाकवान्||१३||
गुरुः स्थिरः पाण्डुररोचकान्वितः प्रसेकनिद्रावमिवह्निमान्द्यकृत्|
स कृच्छ्रजन्मप्रशमो निपीडितो न चोन्नमेद्रात्रिबली कफात्मकः||१४||
कृशस्य रोगैरबलस्य यो भवेदुपद्रवैर्वा वमिपूर्वकैर्युतः|
स हन्ति मर्मानुगतोऽथ राजिमान् परिस्रवेद्धीनबलस्य सर्वगः||१५||
अहीनमांसस्य य एकदोषजो नवो बलस्थस्य सुखः स साधने|
निदानदोषर्तुविपर्ययक्रमैरुपाचरेत्तं बलदोषकालवित्||१६||
अथामजं लङ्घनपाचनक्रमैर्विशोधनैरुल्बणदोषमादितः|
शिरोगतं शीर्षविरेचनैरधो [४] विरेचनैरूर्ध्वहरैस्तथोर्ध्वजम्||१७||
उपाचरेत् स्नेहभवं विरूक्षणैः प्रकल्पयेत् स्नेहविधिं च रूक्षजे|
विबद्धविट्केऽनिलजे निरूहणं घृतं तु पित्तानिलजे सतिक्तकम्||१८||
पयश्च मूर्च्छारतिदाहतर्षिते विशोधनीये तु समूत्रमिष्यते|
कफोत्थितं क्षारकटूष्णसंयुतैः समूत्रतक्रासवयुक्तिभिर्जयेत्||१९||
ग्राम्याब्जानूपं पिशितमबलं शुष्कशाकं नवान्नं
गौडं पिष्टान्नं दधि तिलकृतं [५] विज्जलं [६] मद्यमम्लम्|
धाना वल्लूरं समशनमथो गुर्वसात्म्यं विदाहि
स्वप्नं चारात्रौ श्वयथुगदवान् वर्जयेन्मैथुनं च||२०||
व्योषं त्रिवृत्तिक्तकरोहिणी च सायोरजस्का त्रिफलारसेन|
पीतं कफोत्थं शमयेत्तु शोफं गव्येन मूत्रेण हरीतकी च||२१||
हरीतकीनागरदेवदारु सुखाम्बुयुक्तं सपुनर्नवं वा|
सर्वं पिबेत्त्रिष्वपि मूत्रयुक्तं स्नातश्च जीर्णे पयसाऽन्नमद्यात्||२२||
पुनर्नवानागरमुस्तकल्कान् प्रस्थेन धीरः पयसाऽक्षमात्रान्|
मयूरकं मागधिकां समूलां सनागरां वा प्रपिबेत् सवाते||२३||
दन्तीत्रिवृत्त्र्यूषणचित्रकैर्वा पयः शृतं दोषहरं पिबेन्ना|
द्विप्रस्थमात्रं तु पलार्धिकैस्तैरर्धावशिष्टं पवने सपित्ते||२४||
सशुण्ठिपीतद्रुरसं प्रयोज्यं श्यामोरुबूकोषणसाधितं वा|
त्वग्दारुवर्षाभुमहौषधैर्वा गुडूचिकानागरदन्तिभिर्वा||२५||
सप्ताहमौष्ट्रं त्वथवाऽपि मासं पयः पिबेद्भोजनवारिवर्जी|
गव्यं समूत्रं महिषीपयो वा क्षीराशनो मूत्रमथो गवां वा||२६||
तक्रं पिबेद्वा गुरुभिन्नवर्चाः सव्योषसौवर्चलमाक्षिकं च|
गुडाभयां वा गुडनागरं वा सदोषभिन्नामविबद्धवर्चाः||२७||
विड्वातसङ्गे पयसा रसैर्वा प्राग्भक्तमद्यादुरुबूकतैलम् [७] |
स्रोतोविबन्धेऽग्निरुचिप्रणाशे मद्यान्यरिष्टांश्च पिबेत् सुजातान्||२८||
गण्डीरभल्लातकचित्रकांश्च व्योषं विडङ्गं बृहतीद्वयं च|
द्विप्रस्थिकं गोमयपावकेन द्रोणे पचेत् कूर्चिकमस्तुनस्तु [८] ||२९||
त्रिभागशेषं च सुपूतशीतं द्रोणेन तत् प्राकृतमस्तुना च|
सितोपलायाश्च शतेन युक्तं लिप्ते घटे चित्रकपिप्पलीनाम्||३०||
वैहायसे स्थापितमादशाहात् प्रयोजयंस्तद्विनिहन्ति शोफान्|
भगन्दरार्शःक्रिमिकुष्ठमेहान् वैवर्ण्यकार्श्यानिलहिक्कनं च||३१||
इति गण्डीराद्यरिष्टः
काश्मर्यधात्रीमरिचाभयाक्षद्राक्षाफलानां [९] च सपिप्पलीनाम्|
शतं शतं जीर्णगुडात्तुलां [१०] च सङ्क्षुद्य कुम्भे मधुना प्रलिप्ते||३२||
सप्ताहमुष्णे द्विगुणं तु शीते स्थितं जलद्रोणयुतं पिबेन्ना|
शोफान् विबन्धान् कफवातजांश्च निहन्त्यरिष्टोऽष्टशतोऽग्निकृच्च||३३||
इत्यष्टशतोऽरिष्टः
पुनर्नवे द्वे च बले सपाठे दन्तीं [११] गुडूचीमथ चित्रकं च|
निदिग्धिकां च त्रिपलानि पक्त्वा द्रोणावशेषे सलिले ततस्तम्||३४||
पूत्वा रसं द्वे च गुडात् पुराणात्तुले मधुप्रस्थयुतं सुशीतम्|
मासं निदध्याद्घृतभाजनस्थं पल्ले यवानां परतस्तु मासात्||३५||
चूर्णीकृतैरर्धपलांशिकैस्तं पत्रत्वगेलामरिचाम्बुलोहैः [१२] |
गन्धान्वितं क्षौद्रघृतप्रदिग्धे जीर्णे पिबेद् व्याधिबलं समीक्ष्य||३६||
हृत्पाण्डुरोगं श्वयथुं प्रवृद्धं प्लीहज्वरारोचकमेहगुल्मान्|
भगन्दरं षड्जठराणि कासं श्वासं ग्रहण्यामयकुष्ठकण्डूः||३७||
शाखानिलं बद्धपुरीषतां च हिक्कां किलासं च हलीमकं च|
क्षिप्रं जयेद्वर्णबलायुरोजस्तेजोन्वितो मांसरसान्नभोजी||३८||
इति पुनर्नवाद्यरिष्टः
फलत्रिकं दीप्यकचित्रकौ च सपिप्पलीलोहरजो विडङ्गम्|
चूर्णीकृतं कौडविकं द्विरंशं क्षौद्रं पुराणस्य तुलां गुडस्य||३९||
मासं निदध्याद्घृतभाजनस्थं यवेषु तानेव निहन्ति रोगान्|
ये चार्शसां पाण्डुविकारिणां च प्रोक्ता हिताः शोफिषु तेऽप्यरिष्टाः||४०||
इति त्रिफलाद्यरिष्टः
कृष्णा सपाठा गजपिप्पली च निदिग्धिका चित्रकनागरे च|
सपिप्पलीमूलरजन्यजाजीमुस्तं च चूर्णं सुखतोयपीतम्||४१||
हन्यात्त्रिदोषं चिरजं च शोफं कल्कश्च भूनिम्बमहौषधस्य|
अयोरजस्त्र्यूषणयावशूकचूर्णं च पीतं त्रिफलारसेन||४२||
क्षारद्वयं स्याल्लवणानि चत्वार्ययोरजो व्योषफलत्रिके च|
सपिप्पलीमूलविडङ्गसारं मुस्ताजमोदामरदारुबिल्वम्||४३||
कलिङ्गकाश्चित्रकमूलपाठे यष्ट्याह्वयं सातिविषं पलांशम्|
सहिङ्गुकर्षं त्वणुशुष्कचूर्णं द्रोणं तथा मूलकशुण्ठकानाम्||४४||
स्याद्भस्मनस्तत् सलिलेन साध्यमालोड्य यावद्घनमप्रदग्धम्|
स्त्यानं ततः कोलसमां तु मात्रां कृत्वा सुशुष्कां विधिनोपयुञ्ज्यात्||४५||
प्लीहोदरश्वित्रहलीमकार्शःपाण्ड्वामयारोचकशोषशोफान्|
विसूचिकागुल्मगराश्मरीश्च सश्वासकासाः प्रणुदेत् सकुष्ठाः||४६||
इति क्षारगुडिका
प्रयोजयेदार्द्रकनागरं वा तुल्यं गुडेनार्धपलाभिवृद्ध्या|
मात्रा परं पञ्चपलानि मासं जीर्णे पयो यूषरसाश्च भक्तम्||४७||
गुल्मोदरार्शःश्वयथुप्रमेहाञ् श्वासप्रतिश्यालसकाविपाकान्|
सकामलाशोषमनोविकारान् कासं कफं चैव जयेत् प्रयोगः||४८||
रसस्तथैवार्द्रकनागरस्य पेयोऽथ जीर्णे पयसाऽन्नमद्यात्|
जत्वश्मजं [१३] च त्रिफलारसेन हन्यात्त्रिदोषं श्वयथुं प्रसह्य||४९||
इति शिलाजतुप्रयोगः
द्विपञ्चमूलस्य पचेत् कषाये कंसेऽभयानां च शतं गुडस्य|
लेहे सुसिद्धेऽथ विनीय चूर्णं व्योषं त्रिसौगन्ध्यमुषास्थिते च||५०||
प्रस्थार्धमात्रं मधुनः सुशीते किञ्चिच्च चूर्णादपि यावशूकात्|
एकाभयां प्राश्य ततश्च लेहाच्छुक्तिं निहन्ति श्वयथुं प्रवृद्धम्||५१||
श्वासज्वरारोचकमेहगुल्मप्लीहत्रिदोषोदरपाण्डुरोगान्|
कार्श्यामवातावसृगम्लपित्तवैवर्ण्यमूत्रानिलशुक्रदोषान्||५२||
इति कंसहरीतकी
पटोलमूलामरदारुदन्तीत्रायन्तिपिप्पल्यभयाविशालाः|
यष्ट्याह्वयं तिक्तकरोहिणी च सचन्दना स्यान्निचुलानि दार्वी||५३||
कर्षोन्मितैस्तैः क्वथितः कषायो घृतेन पेयः कुडवेन युक्तः|
वीसर्पदाहज्वरसन्निपाततृष्णाविषाणि श्वयथुं च हन्ति||५४||

सचित्रकं [१४] धान्ययवान्यजाजीसौवर्चलं त्र्यूषणवेतसाम्लम्|
बिल्वात् फलं दाडिमयावशूकौ सपिप्पलीमूलमथापि चव्यम्||५५||
पिष्ट्वाऽक्षमात्राणि जलाढकेन पक्त्वा घृतप्रस्थमथ प्रयुञ्ज्यात्|
अर्शांसि गुल्मं श्वयथुं कृच्छ्रं निहन्ति वह्निं च करोति दीप्तम्||५६||
पिबेद्घृतं वाऽष्टगुणाम्बुसिद्धं सचित्रकक्षारमुदारवीर्यम्|
कल्याणकं वाऽपि सपञ्चगव्यं तिक्तं महद्वाऽप्यथ तिक्तकं वा||५७||
क्षीरं घटे चित्रककल्कलिप्ते दध्यागतं साधु विमथ्य तेन|
तज्जं घृतं चित्रकमूलगर्भं तक्रेण सिद्धं श्वयथुघ्नमग्र्यम्||५८||
अर्शोऽतिसारानिलगुल्ममेहांश्चैतन्निहन्त्यग्निबलप्रदं [१५] च|
तक्रेण चाद्यात् सघृतेन तेन भोज्यानि सिद्धामथवा यवागूम्||५९||
इति चित्रकघृतम्
जीवन्त्यजाजीशटिपुष्कराह्वैः सकारवीचित्रकबिल्वमध्यैः|
सयावशूकैर्बदरप्रमाणैर्वृक्षाम्लयुक्ता घृततैलभृष्टा||६०||
अर्शोऽतिसारानिलगुल्मशोफहृद्रोगमन्दाग्निहिता यवागूः|
या पञ्चकोलैर्विधिनैव [१६] तेन सिद्धा भवेत् सा च समा तयैव||६१||
कुलत्थयूषश्च सपिप्पलीको मौद्गश्च सत्र्यूषणयावशूकः|
रसस्तथा विष्किरजाङ्गलानां सकूर्मगोधाशिखिशल्लकानाम्||६२||
सुवर्चला गृञ्जनकं पटोलं सवायसीमूलकवेत्रनिम्बम्|
शाकार्थिनां शाकमिति प्रशस्तं भोज्ये पुराणश्च यवः सशालिः||६३||
आभ्यन्तरं भेषजमुक्तमेतद्बर्हिर्हितं यच्छृणु तद्यथावत्|
स्नेहान् प्रदेहान् परिषेचनानि स्वेदांश्च वातप्रबलस्य कुर्यात्||६४||
शैलेयकुष्ठागुरुदारुकौन्तीत्वक्पद्मकैलाम्बुपलाशमुस्तैः|
प्रियङ्गुथौणेयकहेममांसीतालीशपत्रप्लवपत्रधान्यैः||६५||
श्रीवेष्टकध्यामकपिप्पलीभिः स्पृक्कानखैश्चैव यथोपलाभम्|
वातान्वितेऽभ्यङ्गमुशन्ति तैलं सिद्धं सुपिष्टैरपि च प्रदेहम्||६६||
जलैश्च वासार्ककरञ्जशिग्रुकाश्मर्यपत्रार्जकजैश्च सिद्धैः|
स्विन्नो मृदूष्णै रवितप्ततोयैः स्नातश्च गन्धैरनुलेपनीयः||६७||
सवेतसाः क्षीरवतां द्रुमाणां त्वचः समञ्जिष्ठलतामृणालाः|
सचन्दनाः पद्मकवालकौ च पैत्ते प्रदेहस्तु सतैलपाकः||६८||
आक्तस्य तेनाम्बु रविप्रतप्तं सचन्दनं साभयपद्मकं च|
स्नाने हितं क्षीरवतां कषायः क्षीरोदकं चन्दनलेपनं च||६९||
कफे तु कृष्णासिकतापुराणपिण्याकशिग्रुत्वगुमाप्रलेपः|
कुलत्थशुण्ठीजलमूत्रसेकश्चण्डागुरुभ्यामनुलेपनं च||७०||
बिभीतकानां फलमध्यलेपः सर्वेषु दाहार्तिहरः प्रदिष्टः|
यष्ट्याह्वमुस्तैः सकपित्थपत्रैः सचन्दनैस्तत्पिडकासु लेपः||७१||
रास्नावृषार्कत्रिफलाविडङ्गं शिग्रुत्वचो मूषिकपर्णिका च|
निम्बार्जकौ व्याघ्रनखः सदूर्वा सुवर्चला तिक्तकरोहिणी च||७२||
सकाकमाची बृहती सकुष्ठा पुनर्नवा चित्रकनागरे च|
शोफास्तु गात्रावयवाश्रिता ये ते स्थानदूष्याकृतिनामभेदात्|
अनेकसङ्ख्याः कतिचिच्च तेषां निदर्शनार्थं गदतो निबोध||७४||
दोषास्त्रयः स्वैः कुपिता निदानैः कुर्वन्ति शोफं शिरसः सुघोरम्|
अन्तर्गले घुर्घुरिकान्वितं च शालूकमुच्छ्वासनिरोधकारि||७५||
गलस्य सन्धौ चिबुके गले च सदाहरागः श्वसनासु चोग्रः|
शोफो भृशार्तिस्तु बिडालिका स्याद्धन्याद्गले चेद्वलयीकृता सा||७६||
स्यात्तालुविद्रध्यपि दाहरागपाकान्वितस्तालुनि सा त्रिदोषात्|
जिह्वोपरिष्टादुपजिह्विका स्यात् कफादधस्तादधिजिह्विका च||७७||
यो दन्तमांसेषु तु रक्तपित्तात् पाको भवेत् सोपकुशः प्रदिष्टः|
स्याद्दन्तविद्रध्यपि दन्तमांसे शोफः कफाच्छोणितसञ्चयोत्थः||७८||
गलस्य पार्श्वे गलगण्ड एकः स्याद्गण्डमाला बहुभिस्तु गण्डैः|
साध्याः स्मृताः पीनसपार्श्वशूलकासज्वरच्छर्दियुतास्त्वसाध्याः||७९||
तेषां सिराकायशिरोविरेका धूमः पुराणस्य घृतस्य पानम्|
स्याल्लङ्घनं वक्त्रभवेषु चापि प्रघर्षणं स्यात् कवलग्रहश्च||८०||
अङ्गैकदेशेष्वनिलादिभिः स्यात् स्वरूपधारी स्फुरणः सिराभिः|
ग्रन्थिर्महान्मांसभवस्त्वनर्तिर्मेदोभवः स्निग्धतमश्चलश्च||८१||
संशोधिते स्वेदितमश्मकाष्ठैः साङ्गुष्ठदण्डैर्विलयेदपक्वम्|
विपाट्य चोद्धृत्य भिषक् सकोशं शस्त्रेण दग्ध्वा व्रणवच्चिकित्सेत्||८२||
अदग्ध ईषत् परिशेषितश्च प्रयाति भूयोऽपि शनैर्विवृद्धिम्|
तस्मादशेषः कुशलैः समन्ताच्छेद्यो भवेद्वीक्ष्य शरीरदेशान्||८३||
शेषे कृते पाकवशेन शीर्यात्ततः क्षतोत्थः प्रसरेद्विसर्पः|
उपद्रवं तं प्रविचार्य तज्ज्ञस्तैर्भेषजैः पूर्वतरैर्यथोक्तैः||८४||
निवारयेदादित एव यत्नाद्विधानवित् स्वस्वविधिं विधाय|
ततः क्रमेणास्य यथाविधानं व्रणं व्रणज्ञस्त्वरया चिकित्सेत्||८५||
विवर्जयेत् कुक्ष्युदराश्रितं च तथा गले मर्मणि संश्रितं च|
स्थूलः खरश्चापि भवेद्विवर्ज्यो यश्चापि बालस्थविराबलानाम्||८६||
ग्रन्थ्यर्बुदानां च यतोऽविशेषः प्रदेशहेत्वाकृतिदोषदूष्यैः|
ततश्चिकित्सेद्भिषगर्बुदानि विधानविद्ग्रन्थिचिकित्सितेन||८७||
ताम्रा सशूला पिडका भवेद्या सा चालजी नाम परिस्रुताग्रा|
शोफोऽक्षतश्चर्मनखान्तरे स्यान्मांसास्रदूषी भृशशीघ्रपाकः||८८||
ज्वरान्विता वङ्क्षणकक्षजा या वर्तिर्निरर्तिः कठिनायता च|
विदारिका सा कफमारुताभ्यां तेषां यथादोषमुपक्रमः स्यात्||८९||
विस्रावणं पिण्डिकयोपनाहः पक्वेषु चैव व्रणवच्चिकित्सा|
विस्फोटकाः सर्वशरीरगास्तु स्फोटाः [२७] सरागज्वरतर्षयुक्ताः||९०||
यज्ञोपवीतप्रतिमाः प्रभूताः पित्तानिलाभ्यां जनितास्तु कक्षाः [२८] |
याश्चापराः स्युः पिडकाः प्रकीर्णाः स्थूलाणुमध्या अपि पित्तजास्ताः||९१||
क्षुद्रप्रमाणाः पिडकाः शरीरे सर्वाङ्गगाः सज्वरदाहतृष्णाः|
कण्डूयुताः सारुचिसप्रसेका रोमान्तिकाः पित्तकफात् प्रदिष्टाः||९२||
याः सर्वगात्रेषु मसूरमात्रा मसूरिकाः पित्तकफात् प्रदिष्टाः|
वीसर्पशान्त्यै विहिता क्रिया या तां तेषु कुष्ठे च हितां विदध्यात्||९३||
ब्रध्नोऽनिलाद्यैर्वृषणे स्वलिङ्गैरन्त्रं निरेति प्रविशेन्मुहुश्च|
मूत्रेण पूर्णं मृदु मेदसा चेत् स्निग्धं च विद्यात् कठिनं च शोथम्||९४||
विरेचनाभ्यङ्गनिरूहलेपाः पक्वेषु चैव व्रणवच्चिकित्सा|
स्यान्मूत्रसेकः कफजं विपाट्य विशोध्य सीव्येद्व्रणवच्च पक्वम्||९५||
क्रिम्यस्थिसूक्ष्मक्षणनव्यवायप्रवाहणान्युत्कटकाश्वपृष्ठैः |
गुदस्य पार्श्वे पिडका भृशार्तिः पक्वप्रभिन्ना तु भगन्दरः स्यात्||९६||
विरेचनं चैषणपाटनं च विशुद्धमार्गस्य च तैलदाहः|
स्यात् क्षारसूत्रेण सुपाचितेन छिन्नस्य चास्य व्रणवच्चिकित्सा||९७||
जङ्घासु पिण्डीप्रपदोपरिष्टात् [३५] स्याच्छ्लीपदं मांसकफास्रदोषात्|
सिराकफघ्नश्च विधिः समग्रस्तत्रेष्यते सर्षपलेपनं च||९८||
मन्दास्तु पित्तप्रबलाः प्रदुष्टा दोषाः सुतीव्रं तनुरक्तपाकम्|
कुर्वन्ति शोथं ज्वरतर्षयुक्तं विसर्पणं जालकगर्दभाख्यम्||९९||
विलङ्घनं रक्तविमोक्षणं च विरूक्षणं कायविशोधनं च|
धात्रीप्रयोगाञ् शिशिरान् प्रदेहान् कुर्यात् सदा जालकगर्दभस्य||१००||
एवंविधांश्चाप्यपरान् परीक्ष्य शोथप्रकाराननिलादिलिङ्गैः|
शान्तिं नयेद्दोषहरैर्यथास्वमालेपनच्छेदनभेददाहैः||१०१||
प्रायोऽभिघातादनिलः सरक्तः शोथं सरागं प्रकरोति तत्र|
वीसर्पनुन्मारुतरक्तनुच्च कार्यं विषघ्नं विषजे च कर्म||१०२||
तत्र श्लोकः-
त्रिविधस्य दोषभेदात् सर्वार्धावयवगात्रभेदाच्च|
श्वयथोर्द्विविधस्य तथा लिङ्गानि चिकित्सितं चोक्तम्||१०३||
इत्यग्निवेशकृते तन्त्रेऽप्राप्ते दृढबलसम्पूरिते चिकित्सास्थाने श्वयथुचिकित्सितं नाम द्वादशोऽध्यायः||१२||















Chapter -13 
अथात उदरचिकित्सितं व्याख्यास्यामः||१||
इति ह स्माह भगवानात्रेयः||२||
सिद्धविद्याधराकीर्णे कैलासे नन्दनोपमे|
तप्यमानं तपस्तीव्रं साक्षाद्धर्ममिव स्थितम्||३||
आयुर्वेदविदां श्रेष्ठं भिषग्विद्याप्रवर्तकम्|
पुनर्वसुं जितात्मानमग्निवेशोऽब्रवीद्वचः||४||
भगवन्नुदरैर्दुःखैर्दृश्यन्ते ह्यर्दिता नराः|
शुष्कवक्त्राः कृशैर्गात्रैराध्मातोदरकुक्षयः||५||
प्रनष्टाग्निबलाहाराः सर्वचेष्टास्वनीश्वराः|
दीनाः प्रतिक्रियाभावाज्जहतोऽसूननाथवत्||६||
तेषामायतनं सङ्ख्यां प्राग्रूपाकृतिभेषजम्|
यथावच्छ्रोतुमिच्छामि गुरुणा सम्यगीरितम्||७||
सर्वभूतहितायर्षिः शिष्येणैवं प्रचोदितः|
सर्वभूतहितं वाक्यं व्याहर्तुमुपचक्रमे||८||
अग्निदोषान्मनुष्याणां रोगसङ्घाः पृथग्विधाः|
मलवृद्ध्या प्रवर्तन्ते विशेषेणोदराणि तु||९||
मन्देऽग्नौ मलिनैर्भुक्तैरपाकाद्दोषसञ्चयः|
प्राणाग्न्यपानान् सन्दूष्य मार्गान्रुद्ध्वाऽधरोत्तरान्||१०||
त्वङ्मांसान्तरमागम्य कुक्षिमाध्मापयन् भृशम्|
जनयत्युदरं तस्य हेतुं शृणु सलक्षणम् ||११||
अत्युष्णलवणक्षारविदाह्यम्लगराशनात्|
मिथ्यासंसर्जनाद्रूक्षविरुद्धाशुचिभोजनात्||१२||
प्लीहार्शोग्रहणीदोषकर्शनात् कर्मविभ्रमात्|
क्लिष्टानामप्रतीकाराद्रौक्ष्याद्वेगविधारणात्||१३||
स्रोतसां दूषणादामात् सङ्क्षोभादतिपूरणात्|
अर्शोबालशकृद्रोधादन्त्रस्फुटनभेदनात्||१४||
अतिसञ्चितदोषाणां पापं कर्म च कुर्वताम्|
उदराण्युपजायन्ते मन्दाग्नीनां विशेषतः||१५||
क्षुन्नाशः स्वाद्वतिस्निग्धगुर्वन्नं पच्यते चिरात्|
भुक्तं विदह्यते सर्वं जीर्णाजीर्णं न वेत्ति च||१६||
सहते नातिसौहित्यमीषच्छोफश्च पादयोः|
शश्वद्बलक्षयोऽल्पेऽपि व्यायामे श्वासमृच्छति||१७||
वृद्धिः पुरीषनिचयो रूक्षोदावर्तहेतुका|
बस्तिसन्धौ रुगाध्मानं वर्धते पाट्यतेऽपि च||१८||
आतन्यते च जठरमपि लघ्वल्पभोजनात्|
राजीजन्म वलीनाश इति लिङ्गं भविष्यताम्||१९||
रुद्ध्वा स्वेदाम्बुवाहीनि दोषाः स्रोतांसि सञ्चिताः|
प्राणाग्न्यपानान् सन्दूष्य जनयन्त्युदरं नृणाम्||२०||

कुक्षेराध्मानमाटोपः शोफः पादकरस्य च|
मन्दोऽग्निः श्लक्ष्णगण्डत्वं कार्श्यं चोदरलक्षणम्||२१||
पृथग्दोषैः समस्तैश्च प्लीहबद्धक्षतोदकैः|
सम्भवन्त्युदराण्यष्टौ तेषां लिङ्गं पृथक् शृणु||२२||
रूक्षाल्पभोजनायासवेगोदावर्तकर्शनैः|
वायुः प्रकुपितः कुक्षिहृद्बस्तिगुदमार्गगः||२३||
हत्वाऽग्निं कफमुद्धूय तेन रूद्धगतिस्ततः|
आचिनोत्युदरं जन्तोस्त्वङ्मांसान्तरमाश्रितः||२४||
तस्य रूपाणि- कुक्षिपाणिपादवृषणश्वयथुः, उदरविपाटनम्, अनियतौ च वृद्धिह्रासौ,कुक्षिपार्श्वशूलोदावर्ताङ्गमर्दपर्वभेदशुष्ककासकार्श्यदौर्बल्यारोचकाविपाकाः, अधोगुरुत्वं, वातवर्चोमूत्रसङ्गः, श्यावारुणत्वं चनखनयनवदनत्वङ्मूत्रवर्चसाम्, अपि चोदरं तन्वसितराजीसिरासन्ततम्, आहतमाध्मातदृतिशब्दवद्भवति,वायुश्चोर्ध्वमधस्तिर्यक् च सशूलशब्दश्चरति, एतद्वातोदरमिति विद्यात्||२५||
कट्वम्ललवणात्युष्णतीक्ष्णाग्न्यातपसेवनैः|
विदाह्यध्यशनाजीर्णैश्चाशु पित्तं समाचितम्||२६||
प्राप्यानिलकफौ रुद्ध्वा मार्गमुन्मार्गमास्थितम्|
निहन्त्यामाशये वह्निं जनयत्युदरं ततः||२७||
तस्य रूपाणि- दाहज्वरतृष्णामूर्च्छातीसारभ्रमाः, कटुकास्यत्वं, हरितहारिद्रत्वं [१] च नखनयनवदनत्वङ्मूत्रवर्चसाम्, अपि चोदरंनीलपीतहारिद्रहरितताम्रराजीसिरावनद्धं, दह्यते, दूयते, धूप्यते, ऊष्मायते, स्विद्यते, क्लिद्य, मृदुस्पर्शं क्षिप्रपाकं चभवति; एतत् पित्तोदरमिति विद्यात्||२८||
अव्यायामदिवास्वप्नस्वाद्वतिस्निग्धपिच्छिलैः|
दधिदुग्धौदकानूपमांसैश्चाप्यतिसेवितैः||२९||
क्रुद्धेन श्लेष्मणा स्रोतःस्वावृतेष्वावृतोऽनिलः|
तमेव पीडयन् कुर्यादुदरं बहिरन्त्रगः [१] ||३०||
तस्य रूपाणि- गौरवारोचकाविपाकाङ्गमर्दाः, सुप्तिः, पाणिपादमुष्कोरुशोफः, उत्क्लेशनिद्राकासश्वासाः, शुक्लत्वं चनखनयनवदनत्वङ्मूत्रवर्चसाम्; अपि चोदरं शुक्लराजीसिरासन्ततं, गुरु, स्तिमितं, स्थिरं, कठिनं च भवति;एतच्छ्लेष्मोदरमिति विद्यात्||३१||
दुर्बलाग्नेरपथ्यामविरोधिगुरुभोजनैः|
स्त्रीदत्तैश्च रजोरोमविण्मूत्रास्थिनखादिभिः||३२||
विषैश्च मन्दैर्वाताद्याः कुपिताः सञ्चयं त्रयः|
शनैः कोष्ठे प्रकुर्वन्तो जनयन्त्युदरं नृणाम्||३३||
तस्य रूपाणि-सर्वेषामेव दोषाणां समस्तानि लिङ्गान्युपलभ्यन्ते, वर्णाश्च सर्वे नखादिषु, उदरमपि नानावर्णराजीसिरासन्ततंभवति; एतत् सन्निपातोदरमिति विद्यात्||३४||
अशितस्यातिसङ्क्षोभाद्यानयानातिचेष्टितैः|
अतिव्यवायभाराध्ववमनव्याधिकर्शनैः||३५||
वामपार्श्वाश्रितः प्लीहा च्युतः स्थानात् प्रवर्धते|
शोणितं वा रसादिभ्यो विवृद्धं तं विवर्धयेत्||३६||
तस्य प्लीहा कठिनोऽष्ठीलेवादौ वर्धमानः कच्छपसंस्थान उपलभ्यते; स चोपेक्षितः क्रमेण कुक्षिं जठरमग्न्यधिष्ठानं चपरिक्षिपन्नुदरमभिनिर्वर्तयति||३७||
तस्य रूपाणि-
दौर्बल्यारोचकाविपाकवर्चोमूत्रग्रहतमःप्रवेशपिपासाङ्गमर्दच्छर्दिमूर्च्छाङ्गसाद-कासश्वासमृदुज्वरानाहाग्निनाशकार्श्यास्यवैरस्यपर्वभेदकोष्ठवातशूलानि, अपि चोदरमरुणवर्णं विवर्णं वानीलहरितहारिद्रराजिमद्भवति; एवमेव यकृदपि दक्षिणपार्श्वस्थं कुर्यात्, तुल्यहेतुलिङ्गौषधत्वात्तस्य प्लीहजठर एवावरोधइति; एतत् प्लीहोदरमिति विद्यात्||३८||
पक्ष्मबालैः सहान्नेन भुक्तैर्बद्धायने गुदे|
उदावर्तैस्तथाऽर्शोभिरन्त्रसम्मूर्च्छनेन वा||३९||
अपानो मार्गसंरोधाद्धत्वाऽग्निं कुपितोऽनिलः|
वर्चःपित्तकफान् रुद्ध्वा जनयत्युदरं ततः||४०||
तस्य रूपाणि-
तृष्णादाहज्वरमुखतालुशोषोरुसादकासश्वासदौर्बल्यारोचकाविपाक-वर्चोमूत्रसङ्गाध्मानच्छर्दिक्षवथुशिरोहृन्नाभिगुदशूलानि, अपि चोदरं मूढवातं स्थिरमरुणं नीलराजि सिरावनद्धराजिकं वा प्रायोनाभ्युपरि गोपुच्छवदभिनिर्वर्तत इति; एतद्बद्धगुदोदरमिति विद्यात्||४१||
शर्करातृणकाष्ठास्थिकण्टकैरन्नसंयुतैः|
भिद्येतान्त्रं यदा भुक्तैर्जृम्भयाऽत्यशनेन वा||४२||
पाकं गच्छेद्रसस्तेभ्यश्छिद्रेभ्यः प्रस्रवद्बहिः|
पूरयन् गुदमन्त्रं च जनयत्युदरं ततः||४३||
तस्य रूपाणि-तदधो नाभ्याः प्रायोऽभिवर्धमानमुदकोदरं भवति, यथाबलं च दोषाणां रूपाणि दर्शयति, अपि चातुरः सलोहितनीलपीतपिच्छिलकुणपगन्ध्यामवर्च उपवेशते, हिक्काश्वासकासतृष्णाप्रमेहारोचकाविपाकदौर्बल्यपरीतश्च भवति;एतच्छिद्रोदरमिति विद्यात्||४४||
स्नेहपीतस्य मन्दाग्नेः क्षीणस्यातिकृशस्य वा|
अत्यम्बुपानान्नष्टेऽग्नौ मारुतः क्लोम्नि संस्थितः||४५||
स्रोतःसु रुद्धमार्गेषु कफश्चोदकमूर्च्छितः|
वर्धयेतां तदेवाम्बु स्वस्थानादुदराय तौ||४६||
तस्य रूपाणि-
अनन्नकाङ्क्षापिपासागुदस्रावशूलश्वासकासदौर्बल्यानि, अपि चोदरंनानावर्णराजिसिरासन्ततमुदकपूर्णदृतिक्षोभसंस्पर्शं भवति, एतदुदकोदरमिति विद्यात्||४७||
तत्र अचिरोत्पन्नमनुपद्रवमनुदकमप्राप्तमुदरं त्वरमाणश्चिकित्सेत्; उपेक्षितानां ह्येषां दोषाः स्वस्थानादपवृत्तापरिपाकाद्द्रवीभूताः सन्धीन् स्रोतांसि चोपक्लेदयन्ति, स्वेदश्च बाह्येषु स्रोतःसुप्रतिहतगतिस्तिर्यगवतिष्ठमानस्तदेवोदकमाप्याययति; तत्र पिच्छोत्पत्तौ मण्डलमुदरं गुरु स्तिमितमाकोठितमशब्दंमृदुस्पर्शमपगतराजीकमाक्रान्तं नाभ्यामेवोपसर्पति| ततोऽनन्तरमुदकप्रादुर्भावः|
तस्य रूपाणि-
कुक्षेरतिमात्रवृद्धिः, सिरान्तर्धानगमनम्, उदकपूर्णदृतिसङ्क्षोभसंस्पर्शत्वं च||४८||
तदाऽऽतुरमुपद्रवाः स्पृशन्तिछर्द्यतीसारतमकतृष्णाश्वासकासहिक्कादौर्बल्यपार्श्वशूलारुचिस्वरभेदमूत्रसङ्गादयः;तथाविधमचिकित्स्यं विद्यादिति||४९||
भवन्ति चात्र-
वातात्पित्तात्कफात् प्लीह्नः सन्निपातात्तथोदकात्|
परं परं कृच्छ्रतरमुदरं भिषगादिशेत्||५०||
पक्षाद्बद्धगुदं तूर्ध्वं सर्वं जातोदकं तथा|
प्रायो भवत्यभावाय च्छिद्रान्त्रं चोदरं नृणाम्||५१||
शूनाक्षं कुटिलोपस्थमुपक्लिन्नतनुत्वचम्|
बलशोणितमांसाग्निपरिक्षीणं च वर्जयेत्||५२||
श्वयथुः सर्वमर्मोत्थः श्वासो हिक्काऽरुचिः सतृट्|
मूर्च्छा च्छर्दिरतीसारो निहन्त्युदरिणं नरम्||५३||
जन्मनैवोदरं सर्वं प्रायः कृच्छ्रतमं मतम्|
बलिनस्तदजाताम्बु यत्नसाध्यं नवोत्थितम्||५४||
अजातशोथमरुणं सशब्दं नातिभारिकम्|
सदा गुडगुडायच्च सिराजालगवाक्षितम्||५५||
नाभिं विष्टभ्य पायौ तु वेगं कृत्वा प्रणश्यति|
हृन्नाभिवङ्क्षणकटीगुदप्रत्येकशूलिनः||५६||
कर्कशं सृजतो वातं नातिमन्दे च पावके|
लोलस्याविरसे चास्ये मूत्रेऽल्पे संहते विषि||५७||
अजातोदकमित्येतैर्लिङ्गैर्विज्ञाय तत्त्वतः|
उपाक्रमेद्भिषग्दोषबलकालविशेषवित्||५८||
वातोदरं बलमतः पूर्वं स्नेहैरुपाचरेत्|
स्निग्धाय स्वेदिताङ्गाय दद्यात् स्नेहविरेचनम्||५९||
हृते दोषे परिम्लानं वेष्टयेद्वाससोदरम्|
तथाऽस्यानवकाशत्वाद्वायुर्नाध्मापयेत् पुनः||६०||
दोषातिमात्रोपचयात् स्रोतोमार्गनिरोधनात्|
सम्भवत्युदरं तस्मान्नित्यमेव विरेचयेत्||६१||
शुद्धं संसृज्य च क्षीरं बलार्थं पाययेत्तु तम्|
प्रागुत्क्लेशान्निवर्त्यं च बले लब्धे क्रमात् पयः||६२||
यूषै रसैर्वा मन्दाम्ललवणैरेधितानलम्|
सोदावर्तं पुनः स्निग्धं स्विन्नमास्थापयेन्नरम्||६३||
स्फुरणाक्षेपसन्ध्यस्थिपार्श्वपृष्ठत्रिकार्तिषु|
दीप्ताग्निं बद्धविड्वातं रूक्षमप्यनुवासयेत्||६४||
तीक्ष्णाधोभागयुक्तोऽस्य निरूहो दाशमूलिकः|
वातघ्नाम्लशृतैरण्डतिलतैलानुवासनम्||६५||
अविरेच्यं तु यं विद्याद्दुर्बलं स्थविरं शिशुम्|
सुकुमारं प्रकृत्याऽल्पदोषं वाऽथोल्बणानिलम्||६६||
तं भिषक् शमनैः सर्पिर्यूषमांसरसौदनैः|
बस्त्यभ्यङ्गानुवासैश्च क्षीरैश्चोपाचरेद्बुधः||६७||
पित्तोदरे तु बलिनं पूर्वमेव विरेचयेत्|
दुर्बलं त्वनुवास्यादौ शोधयेत् क्षीरबस्तिना||६८||
सञ्जातबलकायाग्निं पुनः स्निग्धं विरेचयेत्|
पयसा सत्रिवृत्कल्केनोरुबूकशृतेन वा||६९||
सातलात्रायमाणाभ्यां शृतेनारग्वधेन वा|
सकफे वा समूत्रेण सवाते तिक्तसर्पिषा||७०||
पुनः क्षीरप्रयोगं च बस्तिकर्म विरेचनम्|
क्रमेण ध्रुवमातिष्ठन् युक्तः पित्तोदरं जयेत्||७१||

स्निग्धं स्विन्नं विशुद्धं तु कफोदरिणमातुरम्|
संसर्जयेत् कटुक्षारयुक्तैरन्नैः कफापहैः||७२||
गोमूत्रारिष्टपानैश्च चूर्णायस्कृतिभिस्तथा|
सक्षारैस्तैलपानैश्च शमयेत्तु कफोदरम्||७३||
सन्निपातोदरे सर्वा यथोक्ताः कारयेत् क्रियाः|
सोपद्रवं तु निर्वृत्तं प्रत्याख्येयं विजानता|७४|
उदावर्तरुजानाहैर्दाहमोहतृषाज्वरैः|
गौरवारुचिकाठिन्यैश्चानिलादीन् यथाक्रमम्||७५||
लिङ्गैः प्लीह्न्यधिकान् [१] दृष्ट्वा रक्तं चापि स्वलक्षणैः|
चिकित्सां सम्प्रकुर्वीत यथादोषं यथाबलम्||७६||
स्नेहं स्वेदं विरेकं च निरूहमनुवासनम्|
समीक्ष्य कारयेद्बाहौ वामे वा व्यधयेत् सिराम्||७७||
षट्पलं पाययेत् सर्पिः पिप्पलीर्वा प्रयोजयेत्|
सगुडामभयां वाऽपि क्षारारिष्टगणांस्तथा||७८||
एष क्रियाक्रमः प्रोक्तो योगान् संशमनाञ्छृणु|
पिप्पली नागरं दन्ती चित्रकं द्विगुणाभयम्||७९||
विडङ्गांशयुतं चूर्णमेतदुष्णाम्बुना पिबेत्|
विडङ्गं चित्रकं शुण्ठीं सघृतां सैन्धवं वचाम्||८०||
दग्ध्वा कपाले पयसा गुल्मप्लीहापहं पिबेत्|
रोहीतकलतानां तु काण्डकानभयाजले||८१||
मूत्रे वा सुनुयात्तच्च सप्तरात्रस्थितं पिबेत्|
कामलागुल्ममेहार्शःप्लीहसर्वोदरक्रिमीन्||८२||
स हन्याज्जाङ्गलरसैर्जीर्णे स्याच्चात्र भोजनम्|
रोहीतकत्वचः कृत्वा पलानां पञ्चविंशतिम्||८३||
कोलद्विप्रस्थसंयुक्तं कषायमुपकल्पयेत्|
पलिकैः पञ्चकोलैस्तु तैः सर्वैश्चापि तुल्यया||८४||
रोहीतकत्वचा पिष्टैर्घृतप्रस्थं विपाचयेत्|
प्लीहाभिवृद्धिं शमयत्येतदाशु प्रयोजितम्||८५||
तथा गुल्मोदरश्वासक्रिमिपाण्डुत्वकामलाः|
अग्निकर्म च कुर्वीत भिषग्वातकफोल्बणे||८६||
पैत्तिके जीवनीयानि सर्पींषि क्षीरबस्तयः|
रक्तावसेकः संशुद्धिः क्षीरपानं च शस्यते||८७||
यूषैर्मांसरसैश्चापि दीपनीयसमायुतैः|
यकृति प्लीहवत् सर्वं तुल्यत्वाद्भेषजं मतम्||८८||
लघून्यन्नानि संसृज्य दद्यात् प्लीहोदरे भिषक्|
स्विन्नाय बद्धोदरिणे मूत्रतीक्ष्णौषधान्वितम्||८९||
सतैललवणं दद्यान्निरूहं सानुवासनम्|
परिस्रंसीनि चान्नानि तीक्ष्णं चैव विरेचनम्||९०||
उदावर्तहरं कर्म कार्यं वातघ्नमेव च|
छिद्रोदरमृते स्वेदाच्छ्लेष्मोदरवदाचरेत्||९१||
जातं जातं जलं स्राव्यमेवं तद्यापयेद्भिषक्|
तृष्णाकासज्वरार्तं तु क्षीणमांसाग्निभोजनम्||९२||
वर्जयेच्छ्वासिनं तद्वच्छूलिनं दुर्बलेन्द्रियम्|
अपां दोषहराण्यादौ प्रदद्यादुदकोदरे||९३||
मूत्रयुक्तानि तीक्ष्णानि विविधक्षारवन्ति च|
दीपनीयैः कफघ्नैश्च तमाहारैरुपाचरेत्||९४||
द्रवेभ्यश्चोदकादिभ्यो नियच्छेदनुपूर्वशः|
सर्वमेवोदरं प्रायो दोषसङ्घातजं मतम्||९५||
तस्मात्त्रिदोषशमनीं क्रियां सर्वत्र कारयेत्|
दोषैः कुक्षौ हि सम्पूर्णे वह्निर्मन्दत्वमृच्छति||९६||
तस्माद्भोज्यानि भोज्यानि दीपनानि लघूनि च|
रक्तशालीन् यवान्मुद्गाञ्जाङ्गलांश्च मृगद्विजान्||९७||
पयोमूत्रासवारिष्टान्मधुसीधुं तथा सुराम्|
यवागूमोदनं वाऽपि यूषैरद्याद्रसैरपि||९८||
मन्दाम्लस्नेहकटुभिः पञ्चमूलोपसाधितैः|
औदकानूपजं मांसं शाकं पिष्टकृतं तिलान्||९९||
व्यायामाध्वदिवास्वप्नं यानयानं च वर्जयेत्|
तथोष्णलवणाम्लानि विदाहीनि गुरूणि च||१००||
नाद्यादन्नानि जठरी तोयपानं च वर्जयेत्|
नातिसान्द्रं हितं पाने स्वादु तक्रमपेलवम्||१०१||
त्र्यूषणक्षारलवणैर्युक्तं तु निचयोदरी|
वातोदरी पिबेत्तक्रं पिप्पलीलवणान्वितम्||१०२||
शर्करामधुकोपेतं स्वादु पित्तोदरी पिबेत्|
यवानीसैन्धवाजाजीव्योषयुक्तं कफोदरी||१०३||
पिबेन्मधुयुतं तक्रं कवोष्णं नातिपेलवम्|
मधुतैलवचाशुण्ठीशताह्वाकुष्ठसैन्धवैः||१०४||
युक्तं प्लीहोदरी जातं सव्योषं तूदकोदरी|
बद्धोदरी तु हपुषायवान्यजाजिसैन्धवैः ||१०५||
पिबेच्छिद्रोदरी तक्रं पिप्पलीक्षौद्रसंयुतम्|
गौरवारोचकार्तानां समन्दाग्न्यतिसारिणाम्||१०६||
तक्रं वातकफार्तानाममृतत्वाय कल्पते|
शोफानाहार्तितृण्मूर्च्छापीडिते कारभं पयः||१०७||
शुद्धानां क्षामदेहानां गव्यं छागं समाहिषम्|
देवदारुपलाशार्कहस्तिपिप्पलिशिग्रुकैः||१०८||
साश्वगन्धैः सगोमूत्रैः प्रदिह्यादुदरं समैः|
वृश्चिकालीं वचां कुष्ठं पञ्चमूलीं पुनर्नवाम्||१०९||
भूतीकं [४] नागरं धान्यं जले पक्त्वाऽवसेचयेत्|
पलाशं कत्तृणं रास्नां तद्वत् पक्त्वाऽवसेचयेत्||११०||
मूत्राण्यष्टावुदरिणां सेके पाने च योजयेत्|
रूक्षाणां बहुवातानां तथा संशोधनार्थिनाम्||१११||
दीपनीयानि सर्पींषि जठरघ्नानि चक्ष्महे|११२|
पिप्पलीपिप्पलीमूलचव्यचित्रकनागरैः||११२||
सक्षारैरर्धपलिकैर्द्विप्रस्थं सर्पिषः पचेत्|
कल्कैर्द्विपञ्चमूलस्य तुलार्धस्वरसेन च||११३||
दधिमण्डाढकोपेतं तत् सर्पिर्जठरापहम्|
श्वयथुं वातविष्टम्भं गुल्मार्शांसि च नाशयेत्||११४||
नागरत्रिफलाप्रस्थं घृततैलात्तथाऽऽढकम्|
मस्तुनः साधयित्वैतत् पिबेत् सर्वोदरापहम्||११५||
कफमारुतसम्भूते गुल्मे चैतत् प्रशस्यते|
चतुर्गुणे जले मूत्रे द्विगुणे चित्रकात् पले||११६||
कल्के सिद्धं घृतप्रस्थं सक्षारं जठरी पिबेत्|
यवकोलकुलत्थानां पञ्चमूलरसेन च||११७||
सुरासौवीरकाभ्यां च सिद्धं वाऽपि पिबेद्घृतम्|
एभिः स्निग्धाय सञ्जाते बले शान्ते च मारुते||११८||
स्रस्ते दोषाशये दद्यात् कल्पदिष्टं विरेचनम्|११९|
पटोलमूलं रजनीं विडङ्गं त्रिफलात्वचम्||११९||
कम्पिल्लकं नीलिनीं च त्रिवृतां चेति चूर्णयेत्|
षडाद्यान् कार्षिकानन्त्यांस्त्रींश्च द्वित्रिचतुर्गुणान्||१२०||
कृत्वा चूर्णमतो मुष्टिं गवां मूत्रेण ना पिबेत्|
विरिक्तो मृदु भुञ्जीत भोजनं जाङ्गलै रसैः||१२१||
मण्डं पेयां च पीत्वा ना सव्योषं षडहं पयः|
शृतं पिबेत्ततश्चूर्णं पिबेदेवं पुनः पुनः||१२२||
हन्ति सर्वोदराण्येतच्चूर्णं जातोदकान्यपि|
कामलां पाण्डुरोगं च श्वयथुं चापकर्षति||१२३||
पटोलाद्यमिदं चूर्णमुदरेषु प्रपूजितम्|
गवाक्षीं शङ्खिनीं दन्तीं तिल्वकस्य त्वचं वचाम्||१२४||
पिबेद्द्राक्षाम्बुगोमूत्रकोलकर्कन्धुसीधुभिः|
यवानी हपुषा धान्यं त्रिफला चोपकुञ्चिका||१२५||
कारवी पिप्पलीमूलमजगन्धा शटी वचा|
शताह्वा जीरकं व्योषं स्वर्णक्षीरी सचित्रका||१२६||
द्वौ क्षारौ पौष्करं मूलं कुष्ठं लवणपञ्चकम्|
विडङ्गं च समांशानि दन्त्या भागत्रयं तथा||१२७||
त्रिवृद्विशाले द्विगुणे सातला स्याच्चतुर्गुणा|
एतन्नारायणं नाम चूर्णं रोगगणापहम्||१२८||
नैनत् प्राप्यातिवर्तन्ते रोगा विष्णुमिवासुराः|
तक्रेणोदरिभिः पेयं गुल्मिभिर्बदराम्बुना||१२९||
आनद्धवाते सुरया वातरोगे प्रसन्नया|
दधिमण्डेन विट्सङ्गे दाडिमाम्बुभिरर्शसैः||१३०||
परिकर्ते सवृक्षाम्लमुष्णाम्बुभिरजीर्णके|
भगन्दरे पाण्डुरोगे श्वासे कासे गलग्रहे||१३१||
हृद्रोगे ग्रहणीदोषे कुष्ठे मन्देऽनले ज्वरे|
दंष्ट्राविषे मूलविषे सगरे कृत्रिमे विषे||१३२||
यथार्हं स्निग्धकोष्ठेन पेयमेतद्विरेचनमिति नारायणचूर्णम्
हपुषां काञ्चनक्षीरीं त्रिफलां कटुरोहिणीम्||१३३||
नीलिनीं त्रायमाणां च सातलां त्रिवृतां वचाम्|
सैन्धवं काललवणं पिप्पलीं चेति चूर्णयेत्||१३४||
दाडिमत्रिफलामांसरसमूत्रसुखोदकैः|
पेयोऽयं सर्वगुल्मेषु प्लीह्नि सर्वोदरेषु च||१३५||
श्वित्रे कुष्ठे सरुजके सवाते विषमाग्निषु|
शोथार्शःपाण्डुरोगेषु कामलायां हलीमके||१३६||
वातं पित्तं कफं चाशु विरेकात् सम्प्रसाधयेतिति
हपुषाद्यं चूर्ण
नींलिनीं निचुलं व्योषं द्वौ क्षारौ लवणानि च||१३७||
चित्रकं च पिबेच्चूर्णं सर्पिषोदरगुल्मनुतिति नीलिन्याद्यं चूर्णम्||
क्षीरद्रोणं सुधाक्षीरप्रस्थार्धसहितं दधि||१३८||
जातं विमथ्य तद्युक्त्या त्रिवृत्सिद्धं पिबेद्घृतम्|
तथा सिद्धं घृतप्रस्थं पयस्यष्टगुणे पिबेत्||१३९||
स्नुक्क्षीरपलकल्केन त्रिवृताषट्पलेन च|
गुल्मानां गरदोषाणामुदराणां च शान्तये||१४०||
इति स्नुहीक्षीरघृतम्
दधिमण्डाढके सिद्धात् स्नुक्क्षीरपलकल्कितात्|
घृतप्रस्थात् पिबेन्मात्रां तद्वज्जठरशान्तये||१४१||
एषां चानु पिबेत् पेयां पयो वा स्वादु वा रसम्|
घृते जीर्णे विरिक्तस्तु कोष्णं नागरकैः शृतम्||१४२||
पिबेदम्बु ततः पेयां यूषं कौलत्थकं ततः|
पिबेद्रूक्षस्त्र्यहं त्वेवं भूयो [१] वा प्रतिभोजितः||१४३||
पुनः पुनः पिबेत् सर्पिरानुपूर्व्या तयैव च|
घृतान्येतानि सिद्धानि विदध्यात् कुशलो भिषक्||१४४||
गुल्मानां गरदोषाणामुदराणां च शान्तये|
पीलुकल्कोपसिद्धं वा घृतमानाहभेदनम्||१४५||
गुल्मघ्नं नीलिनीसर्पिः स्नेहं वा मिश्रकं पिबेत्|
क्रमान्निर्हृतदोषाणां जाङ्गलप्रतिभोजिनाम् ||१४६||
दोषशेषनिवृत्त्यर्थं योगान् वक्ष्याम्यतः परम्|
चित्रकामरदारुभ्यां कल्कं क्षीरेण ना पिबेत्||१४७||
मासं युक्तस्तथा हस्तिपिप्पली विश्वभेषजम्|
विडङ्गं चित्रकं दन्ती चव्यं व्योषं च तैः पयः||१४८||
कल्कैः कोलसमैः पीत्वा प्रवृद्धमुदरं जयेत्|
पिबेत् कषायं त्रिफलादन्तीरोहितकैः शृतम्||१४९||
व्योषक्षारयुतं जीर्णे रसैरद्यात्तु जाङ्गलैः|
मांसं वा भोजनं भोज्यं सुधाक्षीरघृतान्वितम्||१५०||
क्षीरानुपानां गोमूत्रेणाभयां वा प्रयोजयेत्|
सप्ताहं माहिषं मूत्रं क्षीरं चानन्नभुक् पिबेत्||१५१||
मासमौष्ट्रं पयश्छागं त्रीन्मासान् व्योषसंयुतम्|
हरीतकीसहस्रं वा क्षीराशी वा शिलाजतु||१५२||
शिलाजतुविधानेन गुग्गुलुं वा प्रयोजयेत्|
शृङ्गवेरार्द्रकरसः पाने क्षीरसमो हितः||१५३||
तैलं रसेन तेनैव सिद्धं दशगुणेन वा|
दन्तीद्रवन्तीफलजं तैलं दूष्योदरे हितम्||१५४||
शूलानाहविबन्धेषु मस्तुयूषरसादिभिः|
सरलामधुशिग्रूणां बीजेभ्यो मूलकस्य च||१५५||
तैलान्यभ्यङ्गपानार्थं शूलघ्नान्यनिलोदरे|
स्तैमित्यारुचिहृल्लासे मन्देऽग्नौ मद्यपाय च||१५६||
अरिष्टान् दापयेत् क्षारान् कफस्त्यानस्थिरोदरे|
श्लेष्मणो विलयार्थं तु दोषं वीक्ष्य भिषग्वरः||१५७||
पिप्पलीं तिल्वकं हिङ्गु नागरं हस्तिपिप्पलीम्|
भल्लातकं शिग्रुफलं त्रिफलां कटुरोहिणीम्||१५८||
देवदारु हरिद्रे द्वे सरलातिविषे वचाम् |
कुष्ठं मुस्तं तथा पञ्च लवणानि प्रकल्प्य च||१५९||
दधिसर्पिर्वसामज्जतैलयुक्तानि दाहयेत्|
अन्नादूर्ध्वमतः क्षाराद्बिडालकपदं पिबेत्||१६०||
मदिरादधिमण्डोष्णजलारिष्टसुरासवैः|
हृद्रोगं श्वयथुं गुल्मं प्लीहार्शोजठराणि च||१६१||
विसूचिकामुदावर्तं वाताष्ठीलां च नाशयेत्|
क्षारं चाजकरीषाणां स्रुतं मूत्रैर्विपाचयेत्||१६२||
कार्षिकं पिप्पलीमूलं पञ्चैव लवणानि च|
पिप्पलीं चित्रकं शुण्ठीं त्रिफलां त्रिवृतां वचाम्||१६३||
द्वौ क्षारौ सातलां दन्तीं स्वर्णक्षीरीं विषाणिकाम्|
कोलप्रमाणां वटिकां पिबेत् सौवीरसंयुताम्||१६४||
श्वयथावविपाके च प्रवृद्धे च दकोदरे|
भावितानां गवां मूत्रे षष्टिकानां तु तण्डुलैः||१६५||
यवागूं पयसा सिद्धां प्रकामं भोजयेन्नरम्|
पिबेदिक्षुरसं चानु जठराणां निवृत्तये||१६६||
स्वं स्वं स्थानं व्रजन्त्येवं तथा पित्तकफानिलाः|
शङ्खिनीस्नुक्त्रिवृद्दन्तीचिरबिल्वादिपल्लवैः||१६७||
शाकं गाढपुरीषाय प्राग्भक्तं दापयेद्भिषक् |
ततोऽस्मै शिथिलीभूतवर्चोदोषाय शास्त्रवित्||१६८||
दद्यान्मूत्रयुतं क्षीरं दोषशेषहरं शिवम्|
पार्श्वशूलमुपस्तम्भं हृद्ग्रहं चापि मारुतः||१६९||
जनयेद्यस्य तं तैलं बिल्वक्षारेण पाययेत्|
तथाऽग्निमन्थस्योनाकपलाशतिलनालजैः||१७०||
बलाकदल्यपामार्गक्षारैः प्रत्येकशः स्रुतैः|
तैलं पक्त्वा भिषग्दद्यादुदराणां प्रशान्तये||१७१||
निवर्तते चोदरिणां हृद्ग्रहश्चानिलोद्भवः|१७२|
कफे वातेन पित्तेन ताभ्यां वाऽप्यावृतेऽनिले||१७२||
बलिनः स्वौषधयुतं तैलमेरण्डजं हितम्|
सुविरिक्तो नरो यस्तु पुनराध्मापितो भवेत्||१७३||
सुस्निग्धैरम्ललवणैर्निरूहैस्तमुपाचरेत्|
सोपस्तम्भोऽपि वा वायुराध्मापयति यं नरम्||१७४||
तीक्ष्णैः सक्षारगोमूत्रैर्बस्तिभिस्तमुपाचरेत्|१७५|
क्रियातिवृत्ते जठरे त्रिदोषे चाप्रशाम्यति||१७५||
ज्ञातीन् ससुहृदो दारान् ब्राह्मणान्नृपतीन् गुरून्|
अनुज्ञाप्य भिषक् कर्म विदध्यात् संशयं ब्रुवन्||१७६||
अक्रियायां ध्रुवो मृत्युः क्रियायां संशयो भवेत्|
एवमाख्याय तस्येदमनुज्ञातः सुहृद्गणैः||१७७||
पानभोजनसंयुक्तं विषमस्मै प्रयोजयेत्|
यस्मिन् वा कुपितः सर्पो विसृजेद्धि फले विषम्||१७८||
भोजयेत्तदुदरिणं प्रविचार्य भिषग्वरः|
तेनास्य दोषसङ्घातः स्थिरो लीनो विमार्गगः||१७९||
विषेणाशुप्रमाथित्वादाशु भिन्नः प्रवर्तते|
विषेण हृतदोषं तं शीताम्बुपरिषेचितम्||१८०||
पाययेत भिषग्दुग्धं यवागूं वा यथाबलम्|
त्रिवृन्मण्डूकपर्ण्योश्च शाकं सयववास्तुकम्||१८१||
भक्षयेत् कालशाकं वा स्वरसोदकसाधितम् |
निरम्ललवणस्नेहं स्विन्नास्विन्नमनन्नभुक्||१८२||
मासमेकं ततश्चैव तृषितः स्वरसं पिबेत्|
एवं विनिर्हृते दोषे शाकैर्मासात् परं ततः||१८३||
दुर्बलाय प्रयुञ्जीत प्राणभृत् कारभं पयः|१८४|
इदं तु शल्यहर्तॄणां कर्म स्याद्दृष्टकर्मणाम्||१८४||
वामं कुक्षिं मापयित्वा नाभ्यधश्चतुरङ्गुलम्|
मात्रायुक्तेन शस्त्रेण पाटयेन्मतिमान् भिषक्||१८५||
विपाट्यान्त्रं ततः पश्चाद्वीक्ष्य बद्धक्षतान्त्रयोः|
सर्पिषाऽभ्यज्य केशादीनवमृज्य विमोक्षयेत्||१८६||
मूर्च्छनाद्यच्च सम्मूढमन्त्रं तच्च विमोक्षयेत्|
छिद्राण्यन्त्रस्य तु स्थूलैर्दंशयित्वा पिपीलिकैः||१८७||
बहुशः सङ्गृहीतानि ज्ञात्वा च्छित्वा पिपीलिकान्|
प्रतियोगैः [२] प्रवेश्यान्त्रं प्रेयैः [३] सीव्येद्व्रणं ततः||१८८||
तथा जातोदकं सर्वमुदरं व्यधयेद्भिषक्|
वामपार्श्वे त्वधो नाभेर्नाडीं दत्त्वा च गालयेत्||१८९||
विस्राव्य च विमृद्यैतद्वेष्टयेद्वाससोदरम्|
तथा बस्तिविरेकाद्यैर्म्लानं सर्वं च वेष्टयेत्||१९०||
निःस्रुते लङ्घितः पेयामस्नेहलवणां पिबेत्|
अतः परं तु षण्मासान् क्षीरवृत्तिर्भवेन्नरः||१९१||
त्रीन् मासान् पयसा पेयां पिबेत्त्रींश्चापि भोजयेत्|
श्यामाकं कोरदूषं वा क्षीरेणालवणं लघु||१९२||
नरः संवत्सरेणैवं जयेत् प्राप्तं जलोदरम्|
प्रयोगाणां च सर्वेषामनु क्षीरं प्रयोजयेत्||१९३||
दोषानुबन्धरक्षार्थं बलस्थैर्यार्थमेव च|
प्रयोगापचिताङ्गानां हितं ह्युदरिणां पयः|
सर्वधातुक्षयार्तानां देवानाममृतं यथा||१९४||
तत्र श्लोकौ-
हेतुं प्राग्रूपमष्टानां लिङ्गं व्याससमासतः|
उपद्रवान् गरीयस्त्वं साध्यासाध्यत्वमेव च||१९५||
जाताजाताम्बुलिङ्गानि चिकित्सां चोक्तवानृषिः|
समासव्यासनिर्देशैरुदराणां चिकित्सिते||१९६||











Chapter 14

अथातोऽर्शश्चिकित्सितं व्याख्यास्यामः||१||
इति ह स्माह भगवानात्रेयः||२||
आसीनं मुनिमव्यग्रं कृतजाप्यं कृतक्षणम्|
पृष्टवानर्शसां युक्तमग्निवेशः पुनर्वसुम्||३||
प्रकोप हेतुं संस्थानं स्थानं लिङ्गं चिकित्सितम्|
साध्यासाध्य विभागं च तस्मै तन्मुनिरब्रवीत्||४||
इह खल्वग्निवेश! द्विविधान्यर्शांसि- कानिचित् सहजानि, कानिचिज्जातस्योत्तरकालजानि|
तत्र बीजं गुदवलि बीजोप तप्तमायतनमर्शसां सहजानाम्|
तत्र द्विविधो बीजोपतप्तौ हेतुः- मातापित्रोरपचारः, पूर्वकृतं च कर्म; तथाऽन्येषामपि सहजानां विकाराणाम्|
तत्र सहजानि सह जातानि शरीरेण, अर्शांसीत्यधिमांसविकाराः||५||
सर्वेषां चार्शसां क्षेत्रं- गुदस्यार्ध पञ्चमाङ्गुलावकाशे त्रिभागान्तरास्तिस्रो गुदवलयः क्षेत्रमिति; केचित्तु भूयांसमेव देशमुपदिशन्त्यर्शसां- शिश्नमपत्यपथं गल तालु मुख नासिका कर्णाक्षि वर्त्मानि त्वक् चेति|
तदस्त्यधि मांस देशतया, गुदवलिजानां त्वर्शांसीति सञ्ज्ञा तन्त्रेऽस्मिन्|
सर्वेषां चार्शसामधिष्ठानं- मेदो मांसं त्वक् च||६||
तत्र सहजान्यर्शांसि कानिचिदणूनि, कानिचिन्महान्ति, कानिचिद्दीर्घाणि, कानिचिद्ध्रस्वानि, कानिचिद्वृत्तानि, कानिचिद्विषमविसृतानि, कानिचिदन्तःकुटिलानि, कानिचिद्बहिःकुटिलानि, कानिचिज्जटिलानि, कानिचिदन्तर्मुखानि, यथास्वं दोषानुबन्धवर्णानि||७||
तैरुपहतो जन्म प्रभृति भवत्यतिकृशो विवर्णः क्षामो दीनः प्रचुर विबद्ध वात मूत्र पुरीषः शर्कराश्मरीमान्, तथाऽनियतविबद्धमुक्तपक्वामशुष्कभिन्नवर्चा अन्तराऽन्तरा श्वेत पाण्डु हरित पीत रक्तारुण तनु सान्द्र पिच्छिल कुणपगन्ध्याम पुरीषोपवेशी, नाभि बस्ति वङ्क्षणोद्देशे प्रचुर परिकर्तिकान्वितः, सगुदशूल प्रवाहिका परिहर्ष प्रमेह प्रसक्त विष्टम्भान्त्रकूजोदावर्त हृदयेन्द्रियोपलेपः प्रचुर विबद्ध तिक्ताम्लोद्गारः, सुदुर्बलः, सुदुर्बलाग्निः, अल्पशुक्रः, क्रोधनो, दुःखोपचारशीलः, कास श्वास तमक तृष्णा हृल्लास च्छर्द्यरोचका विपाक पीनस क्षवथु परीतः, तैमिरिकः, शिरःशूली, क्षामभिन्नसन्नसक्तजर्जरस्वरः, कर्णरोगी, शून पाणिपाद वदनाक्षिकूटः, सज्वरः, साङ्गमर्दः, सर्व पर्वास्थि शूली च, अन्तराऽन्तरा पार्श्व कुक्षि बस्ति हृदय पृष्ठ त्रिकग्रहोपतप्तः, प्रध्यानपरः, परमालसश्चेति; जन्म प्रभृत्यस्य गुदजैरावृतो मार्गोपरोधाद्वायुरपानः प्रत्यारोहन् समानव्यानप्राणोदानान् पित्तश्लेष्माणौ च प्रकोपयति, एते सर्व एव प्रकुपिताः पञ्च वायवः पित्तश्लेष्माणौ चार्शसमभिद्रवन्त एतान् विकारानुपजनयन्ति; इत्युक्तानि सहजान्यर्शांसि||८||
अत ऊर्ध्वं जातस्योत्तरकालजानि व्याख्यास्यामः- गुरु मधुर शीताभिष्यन्दि विदाहि विरुद्धाजीर्ण प्रमिताशना सात्म्य भोजनाद्गव्य मात्स्य वाराह माहिषा जाविक पिशित भक्षणात् कृश शुष्क पूतिमांस पैष्टिक परमान्न क्षीर दधि मण्ड तिलगुड विकृति सेवनान्माषयूषेक्षुरस पिण्याक पिण्डालुक शुष्क शाक- शुक्तल शुन किलाट तक्र पिण्डक बिस मृणाल शालूक क्रौञ्चादन कशेरुक शृङ्गाटकतरूट विरूढ नव शूक शमी- धान्याममूलकोपयोगाद्गुरु फल शाक राग हरितक मर्दक वसा शिरस्पद पर्युषित पूति शीत सङ्कीर्णान्नाभ्यवहारान्मन्द- कातिक्रान्त मद्यपानाद्व्यापन्न गुरु सलिलपानादति स्नेहपानादसंशोधनाद्बस्तिकर्म विभ्रमाद व्यायामाद व्यवायाद्दिवास्वप्नात् सुख शयनासन स्थान सेवनाच्चोपहताग्नेर्मलोपचयो भवत्यतिमात्रं, तथोत्कटक विषम कठिनासनसेवनादुद्भ्रान्तयानोष्ट्रयानादति व्यवायाद्बस्तिनेत्रा सम्यक्प्रणिधानाद्गुदक्षणनाद भीक्ष्णं शीताम्बु संस्पर्शाच्चेललोष्ट तृणादि घर्षणात् प्रतताति निर्वाहणाद्वातमूत्रपुरीषवेगोदीरणात् समुदीर्ण वेग विनिग्रहात् स्त्रीणां चामगर्भभ्रंशाद्गर्भोत्पीडनाद्विषमप्रसूतिभिश्च प्रकुपितो वायुरपानस्तं मलमुपचितमधोगमासाद्य गुदवलिष्वाधत्ते, ततस्तास्वर्शांसि प्रादुर्भवन्ति||९||
सर्षप मसूर माष मुद्गमकुष्ठ कयव कलाय पिण्डिटिण्टिकेर केबुक तिन्दुक कर्कन्धु काकणन्तिका बिम्बी बदर करीरोदुम्बर- खर्जूर जाम्बव गोस्तनाङ्गुष्ठ कशेरु शृङ्गाटक शृङ्गीदक्ष शिखि शुकतुण्ड जिह्वा पद्ममुकुलकर्णिका संस्थानानि सामान्याद्वात पित्त कफ प्रबलानि||१०||
तेषामयं विशेषः- शुष्कम्लान कठिन परुष रूक्ष श्यावानि, तीक्ष्णाग्राणि, वक्राणि, स्फुटित मुखानि, विषम विसृतानि, शूलाक्षेपतोदस्फुरण चिमिचिमासंहर्ष परीतानि, स्निग्धोष्णोपशयानि, प्रवाहिका ध्मान शिश्न वृषण बस्ति वङ्क्षण हृद्ग्रहाङ्गमर्द हृदय द्रव प्रबलानि, प्रतत विबद्ध वात मूत्र वर्चांसि, ऊरु कटी पृष्ठ त्रिक पार्श्व कुक्षि बस्ति शूल शिरोऽभिताप क्षवथूद्गार प्रतिश्याय कासोदावर्तायाम शोष शोथ- मूर्च्छारोचक मुखवैरस्य तैमिर्य कण्डू नासा कर्ण शङ्ख शूल स्वरोपघातकराणि, श्यावारुण परुष नख नयन वदन त्वङ्मूत्र पुरीषस्य वातोल्बणान्यर्शांसीति विद्यात्||११||
भवतश्चात्र-
कषाय कटु तिक्तानि रूक्ष शीत लघूनि च|
प्रमिताल्पाशनं तीक्ष्ण मद्य मैथुन सेवनम्||१२||
लङ्घनं देशकालौ च शीतौ व्यायामकर्म च|
शोको वातातपस्पर्शो हेतुर्वातार्शसां मतः||१३||
मृदु शिथिल सुकुमाराण्य स्पर्शसहानि, रक्त पीत नील कृष्णानि, स्वेदोपक्लेद बहुलानि, विस्र गन्धि तनु पीत रक्त स्रावीणि, रुधिरवहानि, दाह कण्डू शूल निस्तोद पाकवन्ति, शीतोपशयानि, सम्भिन्नपीत हरित वर्चांसि, पीत विस्रगन्धि प्रचुर विण्मूत्राणि, पिपासा ज्वर तमक सम्मोह भोजन द्वेषकराणि पीत नख नयन त्वङ्मूत्र पुरीषस्य पित्तोल्बणान्यर्शांसीति विद्यात्||१४||
भवतश्चात्र-
कटूष्ण लवण क्षार व्यायामाग्न्यातप प्रभाः |
देश कालावशिशिरौ क्रोधो मद्यमसूयनम्||१५||
विदाहि तीक्ष्णमुष्णं च सर्वं पानान्नभेषजम्|
पित्तोल्बणानां विज्ञेयः प्रकोपे हेतुरर्शसाम्||१६||
तत्र यानि प्रमाणवन्ति, उपचितानि, श्लक्ष्णानि, स्पर्शसहानि, स्निग्ध श्वेत पाण्डु पिच्छिलानि, स्तब्धानि, गुरूणि, स्तिमितानि, सुप्त सुप्तानि, स्थिर श्वयथूनि, कण्डू बहुलानि, बहुप्रतत पिञ्जर श्वेतरक्त पिच्छा स्रावीणि, गुरु पिच्छिल श्वेत मूत्र पुरीषाणि, रूक्षोष्णोपशयानि, प्रवाहिकातिमात्रोत्थानवङ्क्षणानाहवन्ति, परिकर्तिका हृल्लास निष्ठीविका कासारोचक प्रतिश्याय गौरव च्छर्दि मूत्रकृच्छ्र शोष शोथ- पाण्डु रोग शीतज्वराश्मरी शर्करा हृदयेन्द्रियोपलेपास्य माधुर्य प्रमेहकराणि, दीर्घकालानुबन्धीनि, अतिमात्रमग्निमार्दव क्लैब्यकराणि, आम विकार प्रबलानि, शुक्ल नख नयन वदन त्वङ्मूत्रपुरीषस्य श्लेष्मोल्बणान्यर्शांसीति विद्यात्||१७||
भवतश्चात्र-
मधुर स्निग्ध शीतानि लवणाम्ल गुरूणि च|
अव्यायामो दिवास्वप्नः शय्यासनसुखे रतिः||१८||
प्राग्वातसेवा शीतौ च देशकालावचिन्तनम्|
श्लैष्मिकाणां समुद्दिष्टमेतत् कारणमर्शसाम्||१९||
हेतु लक्षण संसर्गाद्विद्याद्द्वन्द्वोल्बणानि च|
सर्वो हेतुस्त्रिदोषाणां सहजैर्लक्षणैः समम्||२०||
विष्टम्भोऽन्नस्य दौर्बल्यं कुक्षेराटोप एव च|
कार्श्यमुद्गारबाहुल्यं सक्थिसादोऽल्पविट्कता||२१||
ग्रहणीदोषपाण्ड्वर्तेराशङ्का चोदरस्य च|
पूर्वरूपाणि निर्दिष्टान्यर्शसामभिवृद्धये||२२||
अर्शांसि खलु जायन्ते नासन्निपतितैस्त्रिभिः|
दोषैर्दोषविशेषात्तु विशेषः कल्प्यतेऽर्शसाम्||२३||
पञ्चात्मा मारुतः पित्तं कफो गुदवलित्रयम्|
सर्व एव प्रकुप्यन्ति गुदजानां समुद्भवे||२४||
तस्मादर्शांसि दुःखानि बहुव्याधिकराणि च|
सर्वदेहोपतापीनि प्रायः कृच्छ्रतमानि च||२५||
हस्ते पादे मुखे नाभ्यां गुदे वृषणयोस्तथा|
शोथो हृत्पार्श्वशूलं च यस्यासाध्योऽर्शसो हि सः||२६||
हृत्पार्श्वशूलं सम्मोहश्छर्दिरङ्गस्य रुग् ज्वरः|
तृष्णा गुदस्य पाकश्च निहन्यर्गुदजातुरम्||२७||
सहजानि त्रिदोषाणि यानि चाभ्यन्तरां वलिम्|
जायन्तेऽर्शांसि संश्रित्य तान्यसाध्यानि निर्दिशेत्||२८||
शेषत्वादायुषस्तानि चतुष्पादसमन्विते|
याप्यन्ते दीप्तकायाग्नेः प्रत्याख्येयान्यतोऽन्यथा||२९||
द्वन्द्वजानि द्वितीयायां वलौ यान्याश्रितानि च|
कृच्छ्रसाध्यानि तान्याहुः परिसंवत्सराणि च||३०||
बाह्यायां तु वलौ जातान्येकदोषोल्बणानि च|
अर्शांसि सुखसाध्यानि न चिरोत्पाततानि च||३१||
तेषां प्रशमने यत्नमाशु कुर्याद्विचक्षणः|
तान्याशु हि गुदं बद्ध्वा कुर्युर्बद्धगुदोदरम्||३२||
तत्राहुरेके शस्त्रेण कर्तनं हितमर्शसाम्|
दाहं क्षारेण चाप्येके, दाहमेके तथाऽग्निना||३३||
अस्त्येतद्भूरितन्त्रेण धीमता दृष्टकर्मणा|
क्रियते त्रिविधं कर्म भ्रंशस्तत्र सुदारुणः||३४||
पुंस्त्वोपघातः श्वयथुर्गुदे वेगविनिग्रहः|
आध्मानं दारुणं शूलं व्यथा रक्तातिवर्तनम्||३५||
पुनर्विरोहो रूढानां क्लेदो भ्रंशो गुदस्य च|
मरणं वा भवेच्छीघ्रं शस्त्रक्षाराग्निविभ्रमात्||३६||
यत्तु कर्म सुखोपायमल्पभ्रंशमदारुणम्|
तदर्शसां प्रवक्ष्यामि समूलानां विवृत्तये||३७||
वातश्लेष्मोल्बणान्याहुः शुष्काण्यर्शांसि तद्विदः|
प्रस्रावीणि तथाऽऽर्द्राणि रक्तपित्तोल्बणानि च||३८||
तत्र शुष्कार्शसां पूर्वं प्रवक्ष्यामि चिकित्सितम्|
स्तब्धानि स्वेदयेत् पूर्वं शोफशूलान्वितानि च||३९||
चित्रक क्षार बिल्वानां तैलेनाभ्यज्य बुद्धिमान्|
यव माष कुलत्थानां पुलाकानां च पोट्टलैः||४०||
गोखराश्वशकृत्पिण्डैस्तिलकल्कैस्तुषैस्तथा|
वचाशताह्वापिण्डैर्वा सुखोष्णैः स्नेहसंयुतैः||४१||
शक्तूनां पिण्डिकाभिर्वा स्निग्धानां तैलसर्पिषा|
शुष्कमूलकपिण्डैर्वा पिण्डैर्वा कार्ष्णगन्धिकैः||४२||
रास्नापिण्डैः सुखोष्णैर्वा सस्नेहैर्हापुषैरपि|
इष्टकस्य खराह्वायाः शाकैर्गृञ्जनकस्य वा||४३||
अभ्यज्य कुष्ठतैलेन स्वेदयेत् पोट्टलीकृतैः|
वृषार्कैरण्डबिल्वानां पत्रोत्क्वाथैश्च सेचयेत्||४४||
मूलक त्रिफलार्काणां वेणूनां वरुणस्य च|
अग्निमन्थस्य शिग्रोश्च पत्राण्यश्मन्तकस्य च||४५||
जलेनोत्क्वाथ्य शूलार्तं स्वभ्यक्तमवगाहयेत्|
कोलोत्क्वाथेऽथवा कोष्णे सौवीरक तुषोदके||४६||
बिल्वक्वाथेऽथवा तक्रे दधिमण्डाम्लकाञ्जिके|
गोमूत्रे वा सुखोष्णे तं स्वभ्यक्तमवगाहयेत्||४७||
कृष्ण सर्प वराहोष्ट्र जतुकावृषदंशजाम्|
वसामभ्यञ्जने दद्याद्धूपनं चार्शसां हितम्||४८||
नृकेशाः सर्पनिर्मोको वृषदंशस्य चर्म च|
अर्कमूलं शमीपत्रमर्शोभ्यो धूपनं हितम्||४९||
तुम्बुरूणि विडङ्गानि देवदार्वक्षता घृतम्|
बृहती चाश्वगन्धा च पिप्पल्यः सुरसा घृतम्||५०||
वराहवृषविट् चैव धूपनं सक्तवो घृतम्|
कुञ्जरस्य पुरीषं तु घृतं सर्जरसस्तथा||५१||
हरिद्रा चूर्ण संयुक्तं सुधा क्षीरं प्रलेपनम्|
गोपित्त पिष्टाः पिप्पल्यः सहरिद्राः प्रलेपनम्||५२||
शिरीष बीजं कुष्ठं च पिप्पल्यः सैन्धवं गुडः|
अर्क क्षीरं सुधा क्षीरं त्रिफला च प्रलेपनम्||५३||
पिप्पल्यश्चित्रकः श्यामा किण्वं मदन तण्डुलाः|
प्रलेपः कुक्कुट शकृद्धरिद्रा गुडसंयुतः||५४||
दन्ती श्यामाऽमृतासङ्गः पारावतशकृद्गुडः|
प्रलेपः स्याद्गजास्थीनि निम्बो भल्लातकानि च||५५||
प्रलेपः स्यादलं कोष्णं वासन्तकवसायुतम्|
शूलश्वयथुहृद्युक्तं चुलूकीवसयाऽथवा||५६||
आर्कं पयः सुधाकाण्डं कटुकालाबुपल्लवाः|
करञ्जो बस्तमूत्रं च लेपनं श्रेष्ठमर्शसाम्||५७||
अभ्यङ्गाद्याः प्रदेहान्ता य एते परिकीर्तिताः|
स्तम्भ श्वयथु कण्ड्वर्ति शमनास्तेऽर्शसां मताः||५८||
प्रदेहान्तैरुपक्रान्तान्यर्शांसि प्रस्रवन्ति हि|
सञ्चितं दुष्टरुधिरं ततः सम्पद्यते सुखी||५९||
शीतोष्णा स्निग्ध रूक्षैर्हि न व्याधि रुपशाम्यति|
रक्ते दुष्टे भिषक् तस्माद्रक्तमेवावसेचयेत्||६०||
जलौकोभिस्तथा शस्त्रैः सूचीभिर्वा पुनः पुनः|
अवर्तमानं रुधिरं रक्तार्शोभ्यः प्रवाहयेत्||६१||
गुद श्वयथु शूलार्तं मन्दाग्निं पाययेत्तु तम्|
त्र्यूषणं पिप्पलीमूलं पाठां हिङ्गु सचित्रकम्||६२||
सौवर्चलं पुष्कराख्यमजाजीं बिल्वपेषिकाम्|
बिडं यवानीं हपुषां विडङ्गं सैन्धवं वचाम्||६३||
तिन्तिडीकं च मण्डेन मद्येनोष्णोदकेन वा|
तथाऽर्शोग्रहणीदोषशूलानाहाद्विमुच्यते||६४||
पाचनं पाययेद्वा तद्यदुक्तं ह्यातिसारिके|
गुडामभयां वाऽपि प्राशयेत् पौर्वभक्तिकीम्||६५||
पाययेद्वा त्रिवृच्चूर्णं त्रिफलारससंयुतम्|
हृते गुदाश्रये दोषे गच्छन्त्यर्शांसि सङ्क्षयम्||६६||
गोमूत्राध्युषितां दद्यात् सगुडां वा हरीतकीम्|
हरीतकीं तक्रयुतां त्रिफलां वा प्रयोजयेत्||६७||
सनागरं चित्रकं वा सीधुयुक्तं प्रयोजयेत्|
दापयेच्चव्ययुक्तं वा सीधुं साजाजिचित्रकम्||६८||
सुरां सहपुषापाठां दद्यात् सौवर्चलान्विताम्|
दधित्थ बिल्व संयुक्तं युक्तं वा चव्यचित्रकैः||६९||
भल्लातक युतं वाऽपि प्रदद्यात्तक्रतर्पणम्|
बिल्व नागर युक्तं वा यवान्या चित्रकेण च||७०||
चित्रकं हपुषां हिङ्गुं दद्याद्वा तक्रसंयुतम्|
पञ्चकोल युतं वाऽपि तक्रमस्मै प्रदापयेत्||७१||
हपुषां कुञ्चिकां धान्यमजाजीं कारवीं शटीम्|
पिप्पलीं पिप्पलीमूलं चित्रकं हस्तिपिप्पलीम्||७२||
यवानीं चाजमोदां च चूर्णितं तक्रसंयुतम्|
मन्दाम्लकटुकं विद्वान् स्थापयेद्धृतभाजने||७३||
व्यक्ताम्लकटुकं जातं तक्रारिष्टं मुखप्रियम्|
प्रपिबेन्मात्रया कालेष्वन्नस्य तृषितस्त्रिषु||७४||
दीपनं रोचनं वर्ण्यं कफवातानुलोमनम्|
गुद श्वयथु कण्ड्वर्तिनाशनं बलवर्धनम्||७५||
इति तक्रारिष्टः|
त्वचं चित्रक मूलस्य पिष्ट्वा कुम्भं प्रलेपयेत्|
तक्रं वा दधि वा तत्र जातमर्शोहरं पिबेत्||७६||
वातश्लेष्मार्शसां तक्रात् परं नास्तीह भेषजम्|
तत् प्रयोज्यं यथादोषं सस्नेहं रूक्षमेव वा||७७||
सप्ताहं वा दशाहं वा पक्षं मासमथापि वा|
बलकालविशेषज्ञो भिषक् तक्रं प्रयोजयेत्||७८||
अत्यर्थमृदुकायाग्नेस्तक्रमेवावचारयेत्|
सायं वा लाजशक्तूनां दद्यात्तक्रावलेहिकाम्||७९||
जीर्णे तक्रे प्रदद्याद्वा तक्रपेयां ससैन्धवाम्|
तक्रानुपानं सस्नेहं तक्रौदनमतः परम्||८०||
यूषैर्मांसरसैर्वाऽपि भोजयेत्तक्रसंयुतैः|
यूषै रसेन वाऽप्यूर्ध्वं तक्रसिद्धेन भोजयेत्||८१||
कालक्रमज्ञः सहसा न च तक्रं निवर्तयेत्|
तक्रप्रयोगो मासान्तः क्रमेणोपरमो हितः||८२||
अपकर्षो यथोत्कर्षो न त्वन्नादपकृष्यते|
शक्त्यागमनरक्षार्थं दार्ढ्यार्थमनलस्य च||८३||
बलोपचयवर्णार्थमेष निर्दिश्यते क्रमः|
रूक्षमर्धोद्धृतस्नेहं यतश्चानुद्धृतं घृतम्||८४||
तक्रं दोषाग्निबलवित्त्रिविधं तत् प्रयोजयेत्|
हतानि न विरोहन्ति तक्रेण गुदजानि तु||८५||
भूमावपि निषिक्तं तद्दहेत्तक्रं तृणोलुपम्|
किं पुनर्दीप्तकायाग्नेः शुष्काण्यर्शांसि देहिनः||८६||
स्रोतःसु तक्रशुद्धेषु रसः सम्यगुपैति यः|
तेन पुष्टिर्बलं वर्णः प्रहर्षश्चोपजायते||८७||
वातश्लेष्मविकाराणां शतं चापि निवर्तते|
नास्ति तक्रात् परं किञ्चिदौषधं कफवातजे||८८||
पिप्पलीं पिप्पलीमूलं चित्रकं हस्तिपिप्पलीम्|
शृङ्गवेरमजाजीं च कारवीं धान्यतुम्बुरु||८९||
बिल्वं कर्कटकं पाठां पिष्ट्वा पेयां विपाचयेत्|
फलाम्लां यमकैर्भृष्टां तां दद्याद्गुदजापहाम्||९०||
एतैश्चैव खडान् कुर्यादेतैश्च विपचेज्जलम्|
एतैश्चैव घृतं साध्यमर्शसां विनिवृत्तये||९१||
शटी पलाश सिद्धां वा पिप्पल्या नागरेण वा|
दद्याद्यवागूं तक्राम्लां मरिचैरवचूर्णिताम्||९२||
शुष्क मूलक यूषं वा यूषं कौलत्थमेव वा|
दधित्थ बिल्व यूषं वा सकुलत्थमकुष्ठकम्||९३||
छागलं वा रसं दद्याद्यूषैरेभिर्विमिश्रितम्|
लावादीनां फलाम्लं वा सतक्रं ग्राहिभिर्युतम्||९४||
रक्तशालिर्महाशालिः कलमो लाङ्गलः सितः|
शारदः षष्टिकश्चैव स्यादन्नविधिरर्शसाम्||९५||
इत्युक्तो भिन्नशकृतामर्शसां च क्रियाक्रमः|९६|
येऽत्यर्थं गाढशकृतस्तेषां वक्ष्यामि भेषजम्||९६||
सस्नेहैः शक्तुभिर्युक्तां प्रसन्नां लवणी कृताम्|
दद्यान्मत्स्यण्डिकां पूर्वं भक्षयित्वा सनागराम्||९७||
गुडं सनागरं पाठां फलाम्लं पाययेच्च तम्|
गुडं घृत यव क्षार युक्तं वाऽपि प्रयोजयेत्||९८||
यवानीं नागरं पाठां दाडिमस्य रसं गुडम्|
सतक्र लवणं दद्याद्वातवर्चोऽनुलोमनम्||९९||
दुःस्पर्शकेन बिल्वेन यवान्या नागरेण वा|
एकैकेनापि संयुक्ता पाठा हन्त्यर्शसां रुजम्||१००||
प्राग्भक्तं यमके भृष्टान् सक्तुभिश्चावचूर्णितान्|
करञ्ज पल्लवान् दद्याद्वातर्चोऽनुलोमनान्||१०१||
मदिरां वा सलवणां सीधुं सौवीरकं तथा|
गुड नागरसंयुक्तं पिबेद्वा पौर्वभक्तिकम्||१०२||
पिप्पली नागर क्षार कारवी धान्य जीरकैः|
फाणितेन च संयोज्य फलाम्लं दापयेद्घृतम्||१०३||
पिप्पली पिप्पलीमूलं चित्रको हस्तिपिप्पली|
शृङ्गवेरयवक्षारौ तैः सिद्धं वा पिबेद्घृतम्||१०४||
चव्य चित्रक सिद्धं वा गुड क्षार समन्वितम्|
पिप्पलीमूल सिद्धं वा सगुडक्षार नागरम् ||१०५||
पिप्पली पिप्पलीमूल दधि दाडिम धान्यकैः |
सिद्धं सर्पि र्विधातव्यं वात वर्चो विबन्धनुत्||१०६||
चव्यं त्रिकटुकं पाठां क्षारं कुस्तुम्बुरूणि च|
यवानीं पिप्पलीमूलमुभे च विडसैन्धवे||१०७||
चित्रकं बिल्वमभयां पिष्ट्वा सर्पिर्विपाचयेत्|
शकृद्वातानुलोम्यार्थं जाते दध्नि चतुर्गुणे||१०८||
प्रवाहिकां गुदभ्रंशं मूत्रकृच्छ्रं परिस्रवम्|
गुदवङ्क्षणशूलं च घृतमेतद्व्यपोहति||१०९||
नागरं पिप्पलीमूलं चित्रको हस्तिपिप्पली|
श्वदंष्ट्रा पिप्पली धान्यं बिल्वं पाठा यवानिका||११०||
चाङ्गेरीस्वरसे सर्पिः कल्कैरेतैर्विपाचयेत्|
चतुर्गुणेन दध्ना च तद्घृतं कफवातनुत्||१११||
अर्शांसि ग्रहणीदोषं मूत्रकृच्छ्रं प्रवाहिकाम्|
गुदभ्रंशार्तिमानाहं घृतमेतद्व्यपोहति||११२||
पिप्पलीं नागरं पाठां श्वदंष्ट्रां च पृथक् पृथक्|
भागांस्त्रिपलिकान् कृत्वा कषायमुपकल्पयेत्||११३||
गण्डीरं पिप्पलीमूलं व्योषं चव्यं च चित्रकम्|
पिष्ट्वा कषाये विनयेत् पूते द्विपलिकं भिषक्||११४||
पलानि सर्पिषस्तस्मिंश्चत्वारिंशत् प्रदापयेत्|
चाङ्गेरीस्वरसं तुल्यं सर्पिषा दधि षड्गुणम्||११५||
मृद्वग्निना ततः साध्यं सिद्धं सर्पिर्निधापयेत्|
तदाहारे विधातव्यं पाने प्रायोगिके विधौ||११६||
ग्रहण्यर्शोविकारघ्नं गुल्महृद्रोगनाशनम्|
शोथप्लीहोदरानाहमूत्रकृच्छ्रज्वरापहम्||११७||
कासहिक्कारुचिश्वाससूदनं पार्श्वशूलनुत्|
बलपुष्टिकरं वर्ण्यमग्निसन्दीपनं परम्||११८||
सगुडां पिप्पली युक्तां घृतभृष्टां हरीतकीम्|
त्रिवृद्दन्तीयुतां वाऽपि भक्षयेदानुलोमिकीम्||११९||
विड्वात कफ पित्तानामानुलोम्येऽथ निर्वृते|
गुदेऽर्शांसि प्रशाम्यन्ति पावकश्चाभिवर्धते||१२०||
बर्हि तित्तिरि लावानां रसानम्लान् सुसंस्कृतान्|
दक्षाणां वर्तकानां च दद्याद्विड्वातसङ्ग्रहे||१२१||
त्रिवृद्दन्तीपलाशानां चाङ्गेर्याश्चित्रकस्य च|
यमके भर्जितं दद्याच्छाकं दधि समन्वितम्||१२२||
उपोदिकां तण्डुलीयं वीरां वास्तुक पल्लवान्|
सुवर्चलां सलोणीकां यव शाकमवल्गुजम्||१२३||
काकमाचीं रुहापत्रं महापत्रं तथाऽम्लिकाम्|
जीवन्तीं शटिशाकं च शाकं गृञ्जनकस्य च||१२४||
दधि दाडिम सिद्धानि यमके भर्जितानि च|
धान्य नागर युक्तानि शाकान्येतानि दापयेत्||१२५||
गोधालोपाक मार्जार श्वाविदुष्ट्रगवामपि|
कूर्म शल्लकयोश्चैव साधयेच्छाकवद्रसान्||१२६||
रक्त शाल्योदनं दद्याद्रसैस्तैर्वात शान्तये|१२७|
ज्ञात्वा वातोल्बणं रूक्षं मन्दाग्निं गुदजातुरम्||१२७||
मदिरां शार्करं जातं सीधुं तक्रं तुषोदकम्|
अरिष्टं दधिमण्डं वा शृतं वा शिशिरं जलम्||१२८||
कण्टकार्या शृतं वाऽपि शृतं नागरधान्यकैः|
अनुपानं भिषग्दद्याद्वातवर्चोऽनुलोमनम्||१२९||
उदावर्त परीता ये ये चात्यर्थं विरूक्षिताः|
विलोमवाताः शूलार्तास्तेष्विष्टमनुवासनम्||१३०||
पिप्पलीं मदनं बिल्वं शताह्वां मधुकं वचाम्|
कुष्ठं शटीं पुष्कराख्यं चित्रकं देवदारु च||१३१||
पिष्ट्वा तैलं विपक्तव्यं पयसा द्विगुणेन च|
अर्शसां मूढवातानां तच्छ्रेष्ठमनुवासनम्||१३२||
गुदनिःसरणं शूलं मूत्रकृच्छ्रं प्रवाहिकाम्|
कट्यूरुपृष्ठदौर्बल्यमानाहं वङ्क्षणाश्रयम्||१३३||
पिच्छास्रावं गुदे शोफं वातवर्चोविनिग्रहम्|
उत्थानं बहुशो यच्च जयेत्तच्चानुवासनात्||१३४||
आनुवासनिकैः पिष्टैः सुखोष्णैः स्नेहसंयुतैः|
दार्वन्तैः स्तब्ध शूलानि गुदजानि प्रलेपयेत्||१३५||
दिग्धास्तैः प्रस्रवन्त्याशु श्लेष्म पिच्छां सशोणिताम्|
कण्डूः स्तम्भः सरुक् शोफः स्रुतानां विनिवर्तते||१३६||
निरूहं वा प्रयुञ्जीत सक्षीरं दाशमूलिकम्|
समूत्र स्नेह लवणं कल्कैर्युक्तं फलादिभिः||१३७||
हरीतकीनां प्रस्थार्धं प्रस्थमामलकस्य च|
स्यात् कपित्थाद्दशपलं ततोऽर्धा चेन्द्रवारुणी||१३८||
विडङ्गं पिप्पली लोध्रं मरिचं सैलवालुकम्|
द्विपलांशं जलस्यैतच्चतुर्द्रोणे विपाचयेत्||१३९||
द्रोणशेषे रसे तस्मिन् पूते शीते समावपेत्|
गुडस्य द्विशतं तिष्ठेत्तत् पक्षं घृतभाजने||१४०||
पक्षादूर्ध्वं भवेत् पेया ततो मात्रा यथाबलम्|
अस्याभ्यासादरिष्टस्य गुदजा यान्ति सङ्क्षयम्||१४१||
ग्रहणी पाण्डु हृद्रोग प्लीह गुल्मोदरापहः|
कुष्ठ शोफारुचिहरो बलवर्णाग्निवर्धनः||१४२||
सिद्धोऽयमभयारिष्टः कामलाश्वित्रनाशनः|
कृमिग्रन्थ्यर्बुद व्यङ्ग राजयक्ष्म ज्वरान्तकृत्||१४३||
इत्यभयारिष्टः|
दन्ती चित्रक मूलानामुभयोः पञ्चमूलयोः|
भागान् पलांशानापोथ्य जलद्रोणे विपाचयेत्||१४४||
त्रिपलं त्रिफलायाश्च दलानां तत्र दापयेत्|
रसे चतुर्थ शेषे तु पूते शीते समावपेत्||१४५||
तुलां गुडस्य तत्तिष्ठेन्मासार्धं घृतभाजने|
तन्मात्रया पिबन्नित्यमर्शोभ्यो विप्रमुच्यते||१४६||
ग्रहणी पाण्डु रोगघ्नं वातवर्चोऽनुलोमनम्|
दीपनं चारुचिघ्नं च दन्त्यरिष्टमिमं विदुः||१४७||
इति दन्त्यरिष्टः|
हरीतकी फलप्रस्थं प्रस्थमामलकस्य च|
विशालाया दधित्थस्य पाठाचित्रकमूलयोः||१४८||
द्वे द्वे पले समापोथ्य द्विद्रोणे साधयेदपाम्|
पादावशेषे पूते च रसे तस्मिन् प्रदापयेत्||१४९||
गुडस्यैकां तुलां वैद्यस्तत् स्थाप्यं घृतभाजने|
पक्षस्थितं पिबेदेनं ग्रहण्यर्शोविकारवान्||१५०||
हृत्पाण्डुरोगं प्लीहानं कामलां विषमज्वरम्|
वर्चोमूत्रानिलकृतान् विबन्धानग्निमार्दवम्||१५१||
कासं गुल्ममुदावर्तं फलारिष्टो व्यपोहति|
अग्निसन्दीपनो ह्येष कृष्णात्रेयेण भाषितः||१५२||
इति फलारिष्टः|
दुरालभायाः प्रस्थः स्याच्चित्रकस्य वृषस्य च|
पथ्यामलकयोश्चैव पाठाया नागरस्य च||१५३||
दन्त्याश्च द्विपलान् भागाञ्जलद्रोणे विपाचयेत्|
पादावशेषे पूते च सुशीते शर्कराशतम्||१५४||
प्रक्षिप्य स्थापयेत् कुम्भे मासार्धं घृतभाविते|
प्रलिप्ते पिप्पली चव्य प्रियङ्गु क्षौद्र सर्पिषा||१५५||
तस्य मात्रां पिबेत् काले शार्करस्य यथाबलम्|
अर्शांसि ग्रहणीदोषमुदावर्तमरोचकम्||१५६||
शकृन्मूत्रानिलोद्गारविबन्धानग्निमार्दवम्|
हृद्रोगं पाण्डुरोगं च सर्वमेतेन साधयेत्||१५७||
इति द्वितीयफलारिष्टः |
नवस्यामलकस्यैकां कुर्याज्जर्जरितां तुलाम्|
कुडवांशाश्च पिप्पल्यो विडङ्गं मरिचं तथा||१५८||
पाठां च पिप्पली मूलं क्रमुकं चव्य चित्रकौ|
मञ्जिष्ठैल्वालुकं लोध्रं पलिकानुपकल्पयेत्||१५९||
कुष्ठं दारुहरिद्रां च सुराह्वं सारिवाद्वयम्|
इन्द्राह्वं भद्रमुस्तं च कुर्यादर्धपलोन्मितम्||१६०||
चत्वारि नागपुष्पस्य पलान्यभिनवस्य च|
द्रोणाभ्यामम्भसो द्वाभ्यां साधयित्वाऽवतारयेत्||१६१||
पादावशेषे पूते च शीते तस्मिन् प्रदापयेत्|
मृद्वीकाद्व्याढकरसं शीतं निर्यूहसम्मितम्||१६२||
शर्करायाश्च भिन्नाया दद्याद्द्विगुणितां तुलाम्|
कुसुमस्य रसस्यैकमर्धप्रस्थं नवस्य च||१६३||
त्वगेलाप्लवपत्राम्बुसेव्यक्रमुककेशरान्|
चूर्णयित्वा तु मतिमान् कार्षिकानत्र दापयेत्||१६४||
तत् सर्वं स्थापयेत् पक्षं सुचौक्षे घृतभाजने|
प्रलिप्ते सर्पिषा किञ्चिच्छर्करागुरुधूपिते||१६५||
पक्षादूर्ध्वमरिष्टोऽयं कनको नाम विश्रुतः|
पेयः स्वादुरसो हृद्यः प्रयोगाद्भक्तरोचनः||१६६||
अर्शांसि ग्रहणीदोषमानाहमुदरं ज्वरम्|
हृद्रोगं पाण्डुतां शोथं गुल्मं वर्चोविनिग्रहम्||१६७||
कासं श्लेष्मामयांश्चोग्रान् सर्वानेवापकर्षति|
वलीपलितखालित्यं दोषजं च व्यपोहति||१६८||
इति कनकारिष्टः|
पत्रभङ्गोदकैः शौचं कुर्यादुष्णेन वाऽम्भसा|
इति शुष्कार्शसां सिद्धमुक्तमेतच्चिकित्सितम्||१६९||
चिकित्सितमिदं सिद्धं स्राविणां शृण्वतः परम् |
तत्रानुबन्धो द्विविधः श्लेष्मणो मारुतस्य च||१७०||
विट् श्यावं कठिनं रूक्षं चाधो वायुर्न वर्तते|
तनु चारुणवर्णं च फेनिलं चासृगर्शसाम्||१७१||
कट्यूरुगुदशूलं च दौर्बल्यं यदि चाधिकम्|
तत्रानुबन्धो वातस्य हेतुर्यदि च रूक्षणम्||१७२||
शिथिलं श्वेतपीतं च विट् स्निग्धं गुरु शीतलम्|
यद्यर्शसां घनं चासृक् तन्तुमत् पाण्डु पिच्छिलम्||१७३||
गुदं सपिच्छं स्तिमितं गुरु स्निग्धं च कारणम्|
श्लेष्मानुबन्धो विज्ञेयस्तत्र रक्तार्शसां बुधैः||१७४||
स्निग्धशीतं हितं वाते रूक्षशीतं कफानुगे|
चिकित्सितमिदं तस्मात् सम्प्रधार्य प्रयोजयेत्||१७५||
पित्तश्लेष्माधिकं मत्वा शोधनेनोपपादयेत्|
स्रवणं चाप्युपेक्षेत लङ्घनैर्वा समाचरेत्||१७६||
प्रवृत्तमादावर्शोभ्यो यो निगृह्णात्यबुद्धिमान्|
शोणितं दोषमनिलं तद्रोगाञ्जनयेद्बहून्||१७७||
रक्तपित्तं ज्वरं तृष्णामग्निसादमरोचकम्|
कामलां श्वयथुं शूलं गुद वङ्क्षण संश्रयम्||१७८||
कण्ड्वरुःकोठपिडकाः कुष्ठं पाण्ड्वाह्वयं गदम्|
वात मूत्र पुरीषाणां विबन्धं शिरसो रुजम्||१७९||
स्तैमित्यं गुरुगात्रत्वं तथाऽन्यान् रक्तजान् गदान्|
तस्मात् स्रुते दुष्टरक्ते रक्तसङ्ग्रहणं हितम्||१८०||
हेतु लक्षण कालज्ञो बल शोणित वर्णवित्|
कालं तावदुपेक्षेत यावन्नात्ययमाप्नुयात्||१८१||
अग्नि सन्दीपनार्थं च रक्त सङ्ग्रहणाय च|
दोषाणां पाचनार्थं च परं तिक्तैरुपाचरेत्||१८२||
यत्तु प्रक्षीणदोषस्य रक्तं वातोल्बणस्य च|
वर्तते स्नेहसाध्यं तत् पानाभ्यङ्गानुवासनैः||१८३||
यत्तु पित्तोल्बणं रक्तं घर्मकाले प्रवर्तते|
स्तम्भनीयं तदेकान्तान्न चेद्वातकफानुगम्||१८४||
कुटज त्वङ्निर्यूहः सनागरः स्निग्ध रक्त सङ्ग्रहणः|
त्वग्दाडिमस्य तद्वत् सनागरश्चन्दनरसश्च||१८५||
चन्दन किराततिक्तक धन्वयवासाः सनागराः क्वथिताः|
रक्तार्शसां प्रशमना दार्वीत्वगुशीर निम्बाश्च||१८६||
सातिविषा कुटज त्वक् फलं च सरसाञ्जनं मधुयुतानि|
रक्तापहानि दद्यात् पिपासवे तण्डुलजलेन||१८७||
कुटज त्वचो विपाच्यं पलशतमार्द्रं महेन्द्रसलिलेन|
यावत्स्याद्गतरसं तद्द्रव्यं पूतो रसस्ततो ग्राह्यः||१८८||
मोचरसः ससमङ्गः फलिनी च समांशिकैस्त्रिभिस्तैश्च |
वत्सकबीजं तुल्यं चूर्णितमत्र प्रदातव्यम्||१८९||
पूतोत्क्वथितः सान्द्रः स रसो दर्वीप्रलेपनो ग्राह्यः|
मात्राकालोपहिता रसक्रियैषा जयत्यसृक्स्रावम्||१९०||
छगली पयसा पीता पेयामण्डेन वा यथाग्निबलम्|
जीर्णौषधश्च शालीन् पयसा छागेन भुञ्जीत||१९१||
रक्तार्शांस्यतिसारं रक्तं सासृग्रुजो निहन्त्याशु|
बलवच्च रक्तपित्तं रसक्रियैषा जयत्युभयभागम् ||१९२||
इति कुटजादिरसक्रिया|
नीलोत्पलं समङ्गा मोचरसश्चन्दनं तिला लोध्रम्|
पीत्वा च्छगलीपयसा भोज्यं पयसैव शाल्यन्नम्||१९३||
छागलि पयः प्रयुक्तं निहन्ति रक्तं सवास्तुकरसं च|
धन्व विहङ्ग मृगाणां रसो निरम्लः कदम्लो वा||१९४||
पाठा वत्सकबीजं रसाञ्जनं नागरं यवान्यश्च|
बिल्वमिति चार्शसैश्चूर्णितानि पेयानि शूलेषु||१९५||
दार्वी किराततिक्तं मुस्तं दुःस्पर्शकश्च रुधिरघ्नम्|
रक्तेऽतिवर्तमाने शूले च घृतं विधातव्यम्||१९६||
कुटजफल वल्क केशर नीलोत्पल लोध्र धातकी कल्कैः|
सिद्धं घृतं विधेयं शूले रक्तार्शसां भिषजा||१९७||
सर्पिः सदाडिमरसं सयावशूकं शृतं जयत्याशु|
रक्तं सशूलमथवा निदिग्धिकादुग्धिकासिद्धम्||१९८||
लाजापेया पीता सचुक्रिका केशरोत्पलैः सिद्धा|
हन्त्याश्वस्रस्रावं तथा बला पृश्निपर्णीभ्याम्||१९९||
ह्रीवेर बिल्व नागर निर्यूहे साधितां सनवनीताम्|
वृक्षाम्ल दाडिमाम्लामम्लीकाम्लां सकोलाम्लाम्||२००||
गृञ्जनकसुरासिद्धां दद्याद्यमकेन भर्जितां पेयाम्|
रक्तातिसार शूल प्रवाहिका शोथ निग्रहणीम्||२०१||
काश्मर्यामलकानां सकर्बुदारान् फलाम्लांश्च|
गृञ्जनक शाल्मलीनां क्षीरिण्याश्चुक्रिकायाश्च||२०२||
न्यग्रोध शुङ्गकानां खण्डांस्तथा कोविदार पुष्पाणाम्|
दध्नः सरेण सिद्धान् दद्याद्रक्ते प्रवृत्तेऽति||२०३||
सिद्धं पलाण्डुशाकं तक्रेणोपोदिकां सबदराम्लाम्|
रुधिरस्रवे प्रदद्यान्मसूरसूपं च तक्राम्लम्||२०४||
पयसा शृतेन यूषै र्मसूर मुद्गाढकीमकुष्ठानाम् |
भोजनमद्यादम्लैः शालि श्यामाक कोद्रवजम्||२०५||
शश हरिण लाव मांसैः कपिञ्जलैणेयकैः सुसिद्धैश्च|
भोजनमद्यादम्लैर्मधुरैरीषत् समरिचैर्वा||२०६||

दक्ष शिखि तित्तिरि रसैर्द्विककुदलो पाकजैश्च मधुराम्लैः|
अद्याद्रसैरतिवहेष्वर्शःस्वनिलोल्बणशरीरः||२०७||
रस खड यूष यवागू संयोगतः केवलोऽथवा जयति|
रक्तमतिवर्तमानं वातं च पलाण्डुरुपयुक्तः||२०८||
छागान्तराधि तरुणं सरुधिरमुपसाधितं बहु पलाण्डु|
व्यत्यासान्मधुराम्लं विट्शोणितसङ्क्षये देयम्||२०९||
नवनीत तिलाभ्यासात् केशर नवनीत शर्कराभ्यासात्|
दधि सर मथिताभ्यासादर्शांस्यपयान्ति रक्तानि||२१०||
नवनीतघृतं छागं मांसं च सषष्टिकः शालिः|
तरुणश्च सुरा मण्डस्तरुणी च सुरा निहन्त्यस्रम्||२११||
प्रायेण वात बहुलान्यर्शांसि भवन्त्यतिस्रुते रक्ते|
दुष्टेऽपि च कफ पित्ते तस्मादनिलोऽधिको ज्ञेयः||२१२||
दृष्ट्वा तु रक्तपित्तं प्रबलं कफ वात लिङ्गमल्पं च|
शीता क्रिया प्रयोज्या यथेरिता वक्ष्यते चान्या ||२१३||
मधुकं सपञ्चवल्कं बदरीत्वगुदुम्बरं धवपटोलम्|
परिषेचने विदध्याद्वृषककुम यवास निम्बांश्च||२१४||
रक्तेऽतिवर्तमाने दाहे क्लेदेऽवगाहयेच्चापि|
मधुक मृणाल पद्मक चन्दन कुश काश निष्क्वाथे||२१५||
इक्षुरस मधुक वेतस निर्यूहे शीतले पयसि वा तम्|
अवगाहयेत् प्रदिग्धं पूर्वं शिशिरेण तैलेन||२१६||
दत्त्वा घृतं सशर्करमुपस्थदेशे गुदे त्रिकदेशे च|
शिशिर जल स्पर्श सुखा धारा प्रस्तम्भनी योज्या||२१७||
कदलीदलैरभिनवैः पुष्करपत्रैश्च शीतजलसिक्तैः|
प्रच्छादनं मुहुर्मुहुरिष्टं पद्मोत्पलदलैश्च||२१८||
दुर्वाघृतप्रदेहः शतधौतसहस्रधौतमपि सर्पिः|
व्यजनपवनः सुशीतो रक्तस्रावं जयत्याशु||२१९||
समङ्गा मधुकाभ्यां तिल मधुकाभ्यां रसाञ्जनवृताभ्याम्|
सर्जरस घृताभ्यां वा निम्बघृताभ्यां मधुघृताभ्यां वा||२२०||
दार्वीत्वक्सर्पिर्भ्यां सचन्दनाभ्यामथोत्पलघृताभ्याम्|
दाहे क्लेदे च गुदभ्रंशे गुदजाः प्रतिसारणीयाः स्युः||२२१||
आभिः क्रियाभिरथवा शीताभिर्यस्य तिष्ठति न रक्तम्|
तं काले स्निग्धोष्णैर्मांसरसैस्तर्पयेन्मतिमान्||२२२||
अवपीडक सर्पिर्भिः कोष्णै र्घृत तैलिकैस्तथाऽभ्यङ्गैः|
क्षीर घृत तैल सेकैः कोष्णैस्तमुपाचरेदाशु||२२३||
कोष्णेन वातप्रबले घृतमण्डेनानुवासयेच्छीघ्रम्|
पिच्छाबस्तिं दद्यात् काले तस्याथवा सिद्धम्||२२४||
यवास कुश काशानं मूलं पुष्पं च शाल्मलम्|
न्यग्रोधोदुम्बराश्वत्थ शुङ्गाश्च द्विपलोन्मिताः||२२५||
त्रिप्रस्थं सलिलस्यैतत् क्षीरप्रस्थं च साधयेत्|
क्षीरशेषं कषायं च पूतं कल्कैर्विमिश्रयेत्||२२६||
कल्काः शाल्मलि निर्यास समङ्गा चन्दनोत्पलम्|
वत्सकस्य च बीजानि प्रियङ्गुः पद्मकेशरम्||२२७||
पिच्छाबस्तिरयं सिद्धः सघृतक्षौद्रशर्करः|
प्रवाहिका गुदभ्रंश रक्तस्राव ज्वरापहः||२२८||
प्रपौण्डरीकं मधुकं पिच्छाबस्तौ यथेरितान्|
पिष्ट्वाऽनुवासनं स्नेहं क्षीरद्विगुणितं पचेत्||२२९||
इति पिच्छाबस्तिः|`
ह्रीवेरमुत्पलं लोध्रं समङ्गा चव्य चन्दनम्|
पाठा सातिविषा बिल्वं धातकी देवदारु च||२३०||
दार्वी त्वङ् नागरं मांसी मुस्तं क्षारो यवाग्रजः|
चित्रकश्चेति पेष्याणि चाङ्गेरीस्वरसे घृतम्||२३१||
ऐकध्यं साधयेत् सर्वं तत् सर्पिः परमौषधम्|
अर्शोतिसार ग्रहणी पाण्डुरोगे ज्वरेऽरुचौ||२३२||
मूत्रकृच्छ्रे गुदभ्रंशे बस्त्यानाहे प्रवाहणे|
पिच्छास्रावेऽर्शसां शूले योज्यमेतत्त्रिदोषनुत्||२३३||
इति ह्रीवेरादिघृतम्|
अवाक्पुष्पी बला दार्वी पृश्निपर्णी त्रिकण्टकः|
न्यग्रोधोदुम्बराश्वत्थशुङ्गाश्च द्विपलोन्मिताः||२३४||
कषाय एषां पेष्यास्तु जीवन्ती कटुरोहिणी|
पिप्पली पिप्पलीमूलं नागरं सुरदारु च||२३५||
कलिङ्गाः शाल्मलं पुष्पं वीरा चन्दनमुत्पलम् |
कट्फलं चित्रको मुस्तं प्रियङ्ग्वतिविषास्थिराः||२३६||
पद्मोत्पलानां किञ्जल्कः समङ्गा सनिदिग्धिका|
बिल्वं मोचरसः पाठा भागाः कर्षसमन्विताः||२३७||
चतुष्प्रस्थे शृतं प्रस्थं कषायमवतारयेत्|
त्रिंशत्पलानि प्रस्थोऽत्र विज्ञेयो द्विपलाधिकः||२३८||
सुनिषण्णकचाङ्गेर्योः प्रस्थौ द्वौ स्वरसस्य च|
सर्वैरेतैर्यथोद्दिष्टैर्घृतप्रस्थं विपाचयेत्||२३९||
एतदर्शःस्वतीसारे रक्तस्रावे त्रिदोषजे|
प्रवाहणे गुदभ्रंशे पिच्छासु विविधासु च||२४०||
उत्थाने चातिबहुशः शोथशूले गुदाश्रये|
मूत्रग्रहे मूढवाते मन्देऽग्नावरुचावपि||२४१||
प्रयोज्यं विधिवत् सर्पिर्बलवर्णाग्निवर्धनम्|
विविधेष्वन्नपानेषु केवलं वा निरत्ययम्||२४२||
इति सुनिषण्णकचाङ्गेरीघृतम्|
भवन्ति चात्र-
व्यत्यासान्मधुराम्लानि शीतोष्णानि च योजयेत्|
नित्यमग्निबलापेक्षी जयत्यर्शःकृतान् गदान्||२४३||
त्रयो विकाराः प्रायेण ये परस्परहेतवः|
अर्शांसि चातिसारश्च ग्रहणीदोष एव च||२४४||
एषामग्निबले हीने वृद्धिर्वृद्धे परिक्षयः|
तस्मादग्निबलं रक्ष्यमेषु त्रिषु विशेषतः||२४५||
भृष्टैः शाकै र्यवागूभिर्यूषैर्मांसरसैः खडैः|
क्षीर तक्र प्रयोगैश्च विविधैर्गुदजाञ्जयेत्||२४६||
यद्वायोरानुलोम्याय यदग्निबलवृद्धये|
अन्नपानौषधद्रव्यं तत् सेव्यं नित्यमर्शसैः||२४७||
यदतो विपरीतं स्यान्निदाने यच्च दर्शितम्|
गुदजाभिपरीतेन तत् सेव्यं न कदाचन||२४८||
तत्र श्लोकाः-
अर्शसां द्विविधं जन्म पृथगायतनानि च|
स्थान संस्थानलिङ्गानि साध्यासाध्यविनिश्चयः||२४९||
अभ्यङ्गाः स्वेदनं धूमाः सावगाहाः प्रलेपनाः|
शोणितस्यावसेकश्च योगा दीपनपाचनाः||२५०||
पानान्न विधिरग्र्यश्च वातवर्चोऽनुलोमनः|
योगाः संशमनीयाश्च सर्पींषि विविधानि च||२५१||
बस्तयस्तक्रयोगाश्च वरारिष्टाः सशर्कराः|
शुष्काणामर्शसां शस्ताः स्राविणां लक्षणानि च||२५२||
द्विविधं सानुबन्धानां तेषां चेष्टं यदौषधम्|
रक्त सङ्ग्रहणाः क्वाथाः पेष्याश्च विविधात्मकाः||२५३||
स्नेहाहार विधिश्चाग्र्यो योगाश्च प्रतिसारणाः|
प्रक्षालनावगाहाश्च प्रदेहाः सेचनानि च||२५४||
अतिवृत्तस्य रक्तस्य विधातव्यं यदौषधम्|
तत्सर्वमिह निर्दिष्टं गुदजानां चिकित्सिते||२५५||
इत्यग्निवेशकृते तन्त्रे चरकप्रतिसंस्कृते
चिकित्सास्थानेऽर्शश्चिकित्सितं नाम चतुर्दशोऽध्यायः||१४||




















Chapter – 15 
अथातो ग्रहणीदोषचिकित्सितं व्याख्यास्यामः||१||
इति ह स्माह भगवानात्रेयः||२||
आयुर्वर्णो बलं स्वास्थ्यमुत्साहोपचयौ प्रभा|
ओजस्तेजोऽग्नयः प्राणाश्चोक्ता देहाग्निहेतुकाः||३||
शान्तेऽग्नौ म्रियते, युक्ते चिरं जीवत्यनामयः|
रोगी स्याद्विकृते, मूलमग्निस्तस्मान्निरुच्यते||४||
यदन्नं देहधात्वोजोबलवर्णादिपोषकम्|
तत्राग्निर्हेतुराहारान्न ह्यपक्वाद्रसादयः||५||
अन्नमादानकर्मा तु प्राणः कोष्ठं प्रकर्षति|
तद्द्रवैर्भिन्नसङ्घातं स्नेहेन मृदुतां गतम्||६||
समानेनावधूतोऽग्निरुदर्यः पवनोद्वहः|
काले भुक्तं समं सम्यक् पचत्यायुर्विवृद्धये||७||
एवं रसमलायान्नमाशयस्थमधः स्थितः|
पचत्यग्निर्यथा स्थाल्यामोदनायाम्बुतण्डुलम्||८||
अन्नस्य भुक्तमात्रस्य षड्रसस्य प्रपाकतः|
मधुराद्यात् कफो भावात् फेनभूत उदीर्यते||९||
परं तु पच्यमानस्य विदग्धस्याम्लभावतः|
आशयाच्च्यवमानस्य पित्तमच्छमुदीर्यते||१०||
पक्वाशयं तु प्राप्तस्य शोष्यमाणस्य वह्निना|
परिपिण्डितपक्वस्य वायुः स्यात् कटुभावतः||११||
अन्नमिष्टं ह्युपहितमिष्टैर्गन्धादिभिः पृथक्|
देहे प्रीणाति गन्धादीन् घ्राणादीनीन्द्रियाणि च||१२||
भौमाप्याग्नेयवायव्याः पञ्चोष्माणः सनाभसाः|
पञ्चाहारगुणान्स्वान्स्वान्पार्थिवादीन्पचन्ति हि||१३||
यथास्वं स्वं च पुष्णन्ति देहे द्रव्यगुणाः पृथक्|
पार्थिवाः पार्थिवानेव शेषाः शेषांश्च कृत्स्नशः||१४||
सप्तभिर्देहधातारो धातवो द्विविधं पुनः|
यथास्वमग्निभिः पाकं यान्ति किट्टप्रसादवत् ||१५||
रसाद्रक्तं ततो मांसं मांसान्मेदस्ततोऽस्थि च|
अस्थ्नो मज्जा ततः शुक्रं शुक्राद्गर्भः प्रसादजः||१६||
रसात् स्तन्यं ततो रक्तमसृजः कण्डराः सिराः|
मांसाद्वसा त्वचः षट् च मेदसः स्नायुसम्भवः||१७||
किट्टमन्नस्य विण्मूत्रं, रसस्य तु कफोऽसृजः|
पित्तं, मांसस्य खमला, मलः स्वेदस्तु मेदसः||१८||
स्यात्किट्टं केशलोमास्थ्नो, मज्ज्ञः स्नेहोऽक्षिविट्त्वचाम्|
प्रसादकिट्टे धातूनां पाकादेवंविधर्च्छतः ||१९||
परस्परोपसंस्तब्धा धातुस्नेहपरम्परा |
वृष्यादीनां प्रभावस्तु पुष्णाति बलमाशु हि||२०||
षड्भिः केचिदहोरात्रैरिच्छन्ति परिवर्तनम्|
सन्तत्या भोज्यधातूनां परिवृत्तिस्तु चक्रवत्||२१||
 (इत्युक्तवन्तमाचार्यं शिष्यस्त्विदमचोदयत्|
रसाद्रक्तं विसदृशात् कथं देहेऽभिजायते||२२||
रसस्य च न रागोऽस्ति स कथं याति रक्तताम्|
द्रवाद्रक्तात्स्थिरं मांसं कथं तज्जायते नृणाम्||२३||
द्रवधातोः स्थिरान्मांसान्मेदसः सम्भवः कथम्|
श्लक्ष्णाभ्यां मांसमेदोभ्यां खरत्वं कथमस्थिषु||२४||
खरेष्वस्थिषु मज्जा च केन स्निग्धो मृदुस्तथा|
मज्ज्ञश्च परिणामेन यदि शुक्रं प्रवर्तते||२५||
सर्वदेहगतं शुक्रं प्रवदन्ति मनीषिणः|
तथाऽस्थिमध्यमज्ज्ञश्च शुक्रं भवति देहिनाम्||२६||
छिद्रं न दृश्यतेऽस्थ्नां च तन्निःसरति वा कथम्|
एवमुक्तस्तु शिष्येण गुरुः प्राहेदमुत्तरम्||२७||
तेजो रसानां सर्वेषां मनुजानां यदुच्यते|
पित्तोष्मणः स रागेण रसो रक्तत्वमृच्छति||२८||
वाय्वम्बुतेजसा रक्तमूष्मणा चाभिसंयुतम्|
स्थिरतां प्राप्य मांसं स्यात् स्वोष्मणा पक्वमेव तत् ||२९||
स्वतेजोऽम्बुगुणस्निग्धोद्रिक्तं मेदोऽभिजायते|
पृथिव्यग्न्यनिलादीनां सङ्घातः स्वोष्मणा कृतः||३०||
खरत्वं प्रकरोत्यस्य जायतेऽस्थि ततो नृणाम्|
करोति तत्र सौषिर्यमस्थ्नां मध्ये समीरणः||३१||
मेदसस्तानि पूर्यन्ते स्नेहो मज्जा ततः स्मृतः|
तस्मान्मज्ज्ञस्तु यः स्नेहः शुक्रं सञ्जायते ततः||३२||
वाय्वाकाशादिभिर्भावैः सौषिर्यं जायतेऽस्थिषु|
तेन स्रवति तच्छुक्रं नवात् कुम्भादिवोदकम्||३३||
स्रोतोभिः स्यन्दते देहात् समन्ताच्छुक्रवाहिभिः |
हर्षेणोदीरितं वेगात् सङ्कल्पाच्च मनोभवात्||३४||
विलीनं घृतवद्व्यायामोष्मणा स्थानविच्युतम्|
बस्तौ सम्भृत्य निर्याति स्थलान्निम्नादिवोदकम्)||३५||
व्यानेन रसधातुर्हि विक्षेपोचितकर्मणा|
युगपत् सर्वतोऽजस्रं देहे विक्षिप्यते सदा||३६||
क्षिप्यमाणः खवैगुण्याद्रसः सज्जति यत्र सः|
करोति विकृतिं तत्र खे वर्षमिव तोयदः||३७||
दोषाणामपि चैवं स्यादेकदेशप्रकोपणम् |
इति भौतिकधात्वन्नपक्तॄणां कर्म भाषितम्||३८||
अन्नस्य पक्ता सर्वेषां पक्तॄणामधिपो मतः|
तन्मूलास्ते हि तद्वृद्धिक्षयवृद्धिक्षयात्मकाः||३९||
तस्मात्तं विधिवद्युक्तैरन्नपानेन्धनैर्हितैः|
पालयेत् प्रयतस्तस्य स्थितौ ह्ययुर्बलस्थितिः||४०||
यो हि भुङ्क्ते विधिं त्याक्त्वा ग्रहणीदोषजान् गदान्|
स लौल्याल्लभते शीघ्रं, वक्ष्यन्तेऽतः परं तु ते||४१||
अभोजनादजीर्णातिभोजनाद्विषमाशनात्|
असात्म्यगुरुशीतातिरूक्षसन्दुष्टभोजनात्||४२||
विरेकवमनस्नेहविभ्रमाद्व्याधिकर्षणात्|
देशकालर्तुवैषम्याद्वेगानां च विधारणात्||४३||
दुष्यत्यग्निः, स दुष्टोऽन्नं न तत् पचति लघ्वपि|
अपच्यमानं शुक्तत्वं यात्यन्नं विषरूपताम् ||४४||
तस्य लिङ्गमजीर्णस्य विष्टम्भः सदनं तथा|
शिरसो रुक् च मूर्च्छा च भ्रमः पृष्ठकटिग्रहः||४५||
जृम्भाऽङ्गमर्दस्तृष्णा च ज्वरश्छर्दिः प्रवाहणम्|
अरोचकोऽविपाकश्च, घोरमन्नविषं च तत्||४६||
संसृज्यमानं पित्तेन दाहं तृष्णां मुखामयान्|
जनयत्यम्लपित्तं च पित्तजांश्चापरान् गदान्||४७||
यक्ष्मपीनसमेहादीन् कफजान् कफसङ्गतम्|
करोति वातसंसृष्टं वातजांश्च गदान् बहून्||४८||
मूत्ररोगांश्च मूत्रस्थं कुक्षिरोगान् शकृद्गतम्|
रसादिभिश्च संसृष्टं कुर्याद्रोगान् रसादिजान्||४९||
विषमो धातुवैषम्यं करोति विषमं पचन्|
तीक्ष्णो मन्देन्धनो धातून् विशोषयति पावकः||५०||
युक्तं भुक्तवतो युक्तो धातुसाम्यं समं पचन्|
दुर्बलो विदहत्यन्नं तद्यात्यूर्ध्वमधोऽपि वा||५१||
अधस्तु पक्वमामं वा प्रवृत्तं ग्रहणीगदः|
उच्यते सर्वमेवान्नं प्रायो ह्यस्य विदह्यते||५२||
अतिसृष्टं विबद्धं वा द्रवं तदुपदिश्यते|
तृष्णारोचकवैरस्यप्रसेकतमकान्वितः||५३||
शूनपादकरः सास्थिपर्वरुक् छर्दनं ज्वरः|
लोहामगन्धिस्तिक्ताम्ल [१७] उद्गारश्चास्य जायते||५४||
पूर्वरूपं तु तस्येदं तृष्णाऽऽलस्यं बलक्षयः|
विदाहोऽन्नस्य पाकश्च चिरात् कायस्य गौरवम्||५५||
Premonitory signs and symptoms are thirst, malaise, diminution of strength, burning sensation; delay in digestion and heaviness in body [55]
अग्न्यधिष्ठानमन्नस्य ग्रहणाद्ग्रहणी मता|
नाभेरुपर्यह्यग्निबलेनोपष्टब्धोपबृंहिता [१८] ||५६||
अपक्वं धारत्यन्नं पक्वं सृजति पार्श्वतः|
दुर्बलाग्निबला दुष्टा [१९] त्वाममेव विमुञ्चति||५७||
वातात् पित्तात् कफाच्च स्यात्तद्रोगस्त्रिभ्य एव च|
हेतुं लिङ्गं रूपभेदाञ् शृणु तस्य पृथक् पृथक्||५८||
कटुतिक्तकषायातिरूक्षशीतलभोजनैः|
प्रमितानशनात्यध्ववेगनिग्रहमैथुनैः||५९||
करोति कुपितो मन्दमग्निं सञ्छाद्य मारुतः [२२] |
तस्यान्नं पच्यते दुःखं शुक्तपाकं खराङ्गता||६०||
कण्ठास्यशोषः क्षुत्तृष्णा तिमिरं कर्णयोः स्वनः|
पार्श्वोरुवङ्क्षणग्रीवारुजोऽभीक्ष्णं विसूचिका||६१||
हृत्पीडा कार्श्यदौर्बल्यं वैरस्यं परिकर्तिका|
गृद्धिः सर्वरसानां च मनसः सदनं तथा||६२||
जीर्णे जीर्यति चाध्मानं भुक्ते स्वास्थ्यमुपैति च|
स वातगुल्महृद्रोगप्लीहाशङ्की च मानवः||६३||
चिरादुःखं द्रवं शुष्कं तन्वामं शब्दफेनवत्|
पुनः पुनः सृजेद्वर्चः कासश्वासार्दितोऽनिलात्||६४||
कट्वजीर्णविदाह्यम्लक्षाराद्यैः पित्तमुल्बणम्|
अग्निमाप्लावयद्धन्ति [२३] जलं तप्तमिवानलम्||६५||
सोऽजीर्णं नीलपीताभं पीताभः सार्यते द्रवम्|
पूत्यम्लोद्गारहृत्कण्ठदाहारुचितृडर्दितः||६६||
गुर्वतिस्निग्धशीतादिभोजनादतिभोजनात्|
भुक्तमात्रस्य च स्वप्नाद्धन्त्यग्निं कुपितः कफः||६७||
तस्यान्नं पच्यते दुःखं हृल्लासच्छर्द्यरोचकाः|
आस्योपदेहमाधुर्यकासष्ठीवनपीनसाः||६८||
हृदयं मन्यते स्त्यानमुदरं स्तिमितं गुरु|
दुष्टो मधुर उद्गारः सदनं स्त्रीष्वहर्षणम्||६९||
भिन्नामश्लेष्मसंसृष्टगुरुवर्चःप्रवर्तनम्|
अकृशस्यापि दौर्बल्यमालस्यं च कफात्मके||७०||
यश्चाग्निः पूर्वमुद्दिष्टो रोगानीके चतुर्विधः|
तं चापि ग्रहणीदोषं समवर्जं प्रचक्ष्महे||७१||
पृथग्वातादिनिर्दिष्टहेतुलिङ्गसमागमे|
त्रिदोषं निर्दिशेत्तेषां भेषजं [२४] शृण्वतः परम्||७२||
ग्रहणीमाश्रितं दोषं विदग्धाहारमूर्च्छितम्|
सविष्टम्भप्रसेकार्तिविदाहारुचिगौरवैः||७३||
आमलिङ्गान्वितं दृष्ट्वा सुखोष्णेनाम्बुनोद्धरेत्|
फलानां वा कषायेण पिप्पलीसर्षपैस्तथा||७४||
लीनं पक्वाशयस्थं वाऽऽप्यामं स्राव्यं सदीपनैः|
शरीरानुगते सामे रसे लङ्घनपाचनम्||७५||
विशुद्धामाशयायास्मै पञ्चकोलादिभिः शृतम्|
दद्यात् पेयादि लघ्वन्नं पुनर्योगांश्च दीपनान्||७६||
ज्ञात्वा तु परिपक्वामं मारुतग्रहणीगदम्|
दीपनीययुतं सर्पिः पाययेताल्पशो भिषक्||७७||
किञ्चित्सन्धुक्षिते त्वग्नौ सक्तविण्मूत्रमारुतम्|
द्व्यहं त्र्यहं वा संस्नेह्य स्विन्नाभ्यक्तं निरूहयेत्||७८||
तत एरण्डतैलेन सर्पिषा तैल्वकेन वा|
सक्षारेणानिले शान्ते स्रस्तदोषं विरेचयेत्||७९||
शुद्धं रूक्षाशयं बद्धवर्चसं चानुवासयेत्|
दीपनीयाम्लवातघ्नसिद्धातैलेन मात्रया||८०||
निरूढं च विरिक्तं च सम्यक् चैवानुवासितम्|
लघ्वन्नं प्रतिसम्भुक्तं सर्पिरभ्यासयेत् पुनः||८१||
द्वे पञ्चमूले सरलं देवदारु सनागरम्|
पिप्पलीं पिप्पलीमूलं चित्रकं हस्तिपिप्पलीम्||८२||
शणबीजं यवान् कोलन् कुलत्थान् सुषवीं तथा [२७] |
पाचयेदारनालेन दध्ना सौवीरकेण वा||८३||
चतुर्भागावशेषेण पचेत्तेन घृताढकम्|
स्वर्जिकायावशूकाख्यौ क्षारौ दत्त्वा च युक्तितः||८४||
सैन्धवौद्भिदसामुद्रबिडानां रोमकस्य च|
ससौवर्चलपाक्यानां भागान्द्विपलिकान् पृथक्||८५||
विनीय चूर्णितान् तस्मात् पाययेत् प्रसृतं बुधः|
करोत्यग्निं बलं वर्णं वातघ्नं भुक्तपाचनम्||८६||
इति दशमूलाद्यं घृतम्
त्र्यूषणत्रिफलाकल्के बिल्वमात्रे गुडात् पले|
सर्पिषोऽष्टपलं पक्त्वा मात्रां मन्दानलः पिबेत्||८७||
इति त्र्यूषणाद्यं घृतम्
पञ्चमूलाभयाव्योषपिप्पलीमूलसैन्धवैः|
रास्नाक्षारद्वयाजाजीविडङ्गशटिभिर्घृतम्||८८||
शुक्तेन मातुलुङ्गस्य स्वरसेनार्द्रकस्य च|
शुष्कमूलककोलाम्बुचुक्रिकादाडिमस्य च||८९||
तक्रमस्तुसुरामण्डसौवीरकतुषोदकैः|
काञ्जिकेन च तत् पक्वमग्निदीप्तिकरं परम्||९०||
शूलगुल्मोदरश्वासकासानिलकफापहम्|
सबीजपूरकरसं सिद्धं वा पाययेद्घृतम्||९१||
सिद्धमभ्यञ्जनार्थं च तैलमेतैः प्रयोजयेत्|
एतेषामौषधानां वा पिबेच्चूर्णं सुखाम्बुना||९२||
वाते श्लेष्मावृते सामे कफे वा वायुनोद्धते|
दद्याच्चूर्णं पाचनार्थमग्निसन्दीपनं परम्||९३||
इति पञ्चमूलाद्यं घृतं चूर्णं च
मज्जत्यामा गुरुत्वाद्विट् पक्वा तूत्प्लवते जले|
विनाऽतिद्रवसङ्घातशैत्यश्लेष्मप्रदूषणात्||९४||
परीक्ष्यैवं पुरा सामं निरामं चामदोषिणम्|
विधिनोपाचरेत् सम्यक् पाचनेनेतरेण वा||९५||
चित्रकं पिप्पलीमूलं द्वौ क्षारौ लवणानि च|
व्योषं हिङ्ग्वजमोदां च चव्यं चैकत्र चूर्णयेत्||९६||
गुटिका मातुलुङ्गस्य दाडिमस्य रसेन वा|
कृता विपाचयत्यामं दीपयत्याशु चानलम्||९७||
इति चित्रकाद्या गुटिका
नागरातिविषामुस्तक्वाथः स्यादामपाचनः|
मुस्तान्तकल्कः पथ्या वा नागरं चोष्णवारिणा||९८||
देवदारुवचामुस्तनागरातिविषाभयाः|
वारुण्यामासुतास्तोये कोष्णे वाऽलवणाः पिबेत्||९९||
वर्चस्यामे सशूले च पिबेद्वा दाडिमाम्बुना|
विडेन [२९] लवणं पिष्टं बिल्वं चित्रकनागरम्||१००||
सामे वा सकफे वाते कोष्ठशूलकरे पिबेत्|
कलिङ्गहिङ्ग्वतिविषावचासौवर्चलाभयाः||१०१||
छर्द्यर्शोग्रन्थिशूलेषु पिबेदुष्णेन वारिणा|
पथ्यासौवर्चलाजाजीचूर्णं मरिचसंयुतम्||१०२||
अभयां पिप्पलीमूलं वचां कटुकरोहिणीम्|
पाठां वत्सकबीजानि चित्रकं विश्वभेषजम्||१०३||
पिबेन्निष्क्वाथ्य चूर्णं वा कृत्वा कोष्णेन वारिणा|
पित्तश्लेष्माभिभृतायां ग्रहण्यां शूलनुद्धितम्||१०४||
सामे सातिविषं व्योषं लवणक्षारहिङ्गु च|
निःक्वाथ्य पाययेच्चूर्णं कृत्वा वा कोष्णवारिणा||१०५||
पिप्पलीं नागरं पाठां सारिवां बृहतीद्वयम्|
चित्रकं कौटजं बीजं लवणान्यथ पञ्च च||१०६||
तच्चूर्णं सयवक्षारं दध्युष्णाम्बुसुरादिभिः|
पिबेदग्निविवृद्ध्यर्थं कोष्ठवातहरं नरः||१०७||
मरिचं कुञ्चिकाम्बष्ठावृक्षाम्लाः कुडवाः पृथक्|
पलानि [३०] दश चाम्लस्य वेतसस्य पलार्धिकम्||१०८||
सौवर्चलं बिडं पाक्यं यवक्षारः ससैन्धवः|
शटीपुष्करमूलानि हिङ्गु हिङ्गुशिवाटिका||१०९||
तत् सर्वमेकतः सूक्ष्मं चूर्णं कृत्वा प्रयोजयेत्|
हितं वाताभिभूतायां ग्रहण्यामरुचौ तथा||११०||
इति मरिचाद्यं चूर्णम्
चतुर्णां प्रस्थमम्लानां त्र्यूषणस्य पलत्रयम्|
लवणानां च चत्वारि शर्करायाः पलाष्टकम्|
सञ्चूर्ण्य शाकसूपान्नरागादिष्ववचारयेत्||१११||
कासाजीर्णारुचिश्वासाहृत्पाण्ड्वामयशूलनुत्|
चव्यत्वक्पिप्पलीमूलधातकीव्योषचित्रकान्||११२||
कपित्थं बिल्वमम्बष्ठां शाल्मलं हस्तिपिप्पलीम्|
शिलोद्भेदं तथाऽजाजीं पिष्ट्वा बदरसम्मितम्||११३||
परिभर्ज्य घृते दध्ना यवागूं साधयेद्भिषक्|
रसैः कपित्थचुक्रीकावृक्षाम्लैर्दाडिमस्य च||११४||
सर्वातिसारग्रहणीगुल्मार्शःप्लीहनाशिनी|
पञ्चकोलकयूषश्च मूलकानां च सोषणः||११५||
स्निग्धो दाडिमतक्राम्लो जाङ्गलः संस्कृतो रसः|
क्रव्यादस्वरसः शस्तो भोजनार्थे सदीपनः||११६||
तक्रारनालमद्यानि पानायारिष्ट एव च|
तक्रं तु ग्रहणीदोषे दीपनग्राहिलाघवात्||११७||
श्रेष्ठं मधुरपाकित्वान्न च पित्तं प्रकोपयेत्|
कषायोष्णविकाशित्वाद्रौक्ष्याच्चैव कफे हितम्||११८||
वाते स्वाद्वम्लसान्द्रत्वात् सद्यस्कमविदाहि तत्|
तस्मात् तक्रप्रयोगा ये जठराणां तथाऽर्शसाम्||११९||
विहिता ग्रहणीदोषे सर्वशस्तान् प्रयोजयेत्|
यवान्यामलके पथ्या मरिचं त्रिपलंशिकम्||१२०||
लवणानि पलांशानि पञ्च चैकत्र चूर्णयेत्|
तक्रे तदासुतं [३१] जातं तक्रारिष्टं पिबेन्नरः|
दीपनं शोथगुल्मार्शःक्रिमिमेहोदरापहम्||१२१||
इति तक्रारिष्टः
स्वस्थानगतमुत्क्लिष्टमग्निनिर्वापकं भिषक्|
पित्तं ज्ञात्वा विरेकेण निर्हरेद्वमनेन वा||१२२||
अविदाहिभिरन्नैश्च लघुभिस्तिक्तसंयुतैः|
जाङ्गलानां रसैर्यूषैर्मुद्गादीनां खडैरपि||१२३||
दाडिमाम्लैः ससर्पिष्कैर्दीपनग्राहिसंयुतैः|
तस्याग्निं दीपयेच्चूर्णैः सर्पिर्भिश्चापि तिक्तकैः||१२४||
चन्दनं पद्मकोशीरं पाठां मूर्वां कुटन्नटम्|
षड्ग्रन्थासारिवास्फोतासप्तपर्णाटरूषकान्||१२५||
पटोलोदुम्बराश्वत्थवटप्लक्षकपीतनान्|
कटुकां रोहिणीं मुस्तं निम्बं च द्विपलांशिकम्||१२६||
द्रोणेऽपां साधयेत् पादशेषे प्रस्थं घृतात् पचेत्|
किराततिक्तेन्द्रयववीरामागधिकोत्पलैः||१२७||
कल्कैरक्षसमैः पेयं तत् पित्तग्रहणीगदे|
इति चन्दनाद्यं घृतम्
तिक्तकं यद्घृतं चोक्तं कौष्ठिके तच्च दापयेत्||१२८||
नागरातिविषे मुस्तं धातकीं च रसाञ्जनम्|
वत्सकत्वक्फलं बिल्वं पाठां कटुकरोहिणीम्||१२९||
पिबेत् समांशं तच्चूर्णं सक्षौद्रं तण्डुलाम्बुना|
पैत्तिके ग्रहणीदोषे रक्तं यच्चोपवेश्यते||१३०||
अर्शांसि च गुदे शूलं जयेच्चैव प्रवाहिकाम्|
नागराद्यमिदं चूर्णं कृष्णात्रेयेण पूजितम्||१३१||
इति नागराद्यं चूर्णम्
भूनिम्बकटुकाव्योषमुस्तकेन्द्रयवान् समान्|
द्वौ चित्रकाद्वत्सकत्वग्भागान् षोडश चूर्णयेत्||१३२||
गुडशीताम्बुना पीतं ग्रहणीदोषगुल्मनुत्|
कामलाज्वरपाण्डुत्वमेहारुच्यतिसारनुत्||१३३||
इति भूनिम्बाद्यं चूर्णम्
वचामतिविषां पाठां सप्तपर्णं रसाञ्जनम्|
स्योनाकोदीच्यकट्वङ्गवत्सकत्वग्दुरालभाः||१३४||
दार्वीं पर्पटकं पाठां यवानीं मधुशिग्रुकम्|
पटोलपत्रं सिद्धार्थान् यूथिकां जातिपल्लवान्||१३५||
जम्ब्वाम्रबिल्वमध्यानि निम्बशाकफलानि च|
तद्रोगशममन्विच्छन् भूनिम्बाद्येन योजयेत्||१३६||
किराततिक्तः षड्ग्रन्था त्रायमाणा कटुत्रिकम्|
चन्दनं पद्मकोशीरं दार्वीत्वक् कटुरोहिणी||१३७||
कुटजत्वक्फलं मुस्तं यवानी देवदारु च|
पटोलनिम्बपत्रैलासौराष्ट्रयतिविषात्वचः||१३८||
मधुशिग्रोश्च बीजानि मूर्वा पर्पटकस्तथा|
तच्चूर्णं मधुना लेह्यं पेयं मद्यैर्जलेन वा||१३९||
हृत्पाण्डुग्रहणीरोगगुल्मशूलारुचिज्वरान्|
कामलां सन्निपातं च मुखरोगांश्च नाशयेत्||१४०||
इति किराताद्यं चूर्णम्
ग्रहण्यां श्लेष्मदुष्टायां वमितस्य यथाविधि|
कट्वम्ललवणक्षारैस्तिक्तैश्चाग्निं विवर्धयेत्||१४१||
पलाशं चित्रकं चव्यं मातुलुङ्गं हरीतकीम्|
पिप्पलीं पिप्पलीमूलं पाठां नागरधान्यकम्||१४२||
कार्षिकाण्युदकप्रस्थे पक्त्वा पादावशेषितम्|
पानीयार्थं प्रयुञ्जीत यवागूं तैश्च साधयेत्||१४३||
शुष्कमूलकयूषेण कौलत्थेनाथवा पुनः|
कट्वम्लक्षारपटुना लघून्यन्नानि भोजयेत्||१४४||
अम्लं चानु पिबेत्तक्रं तक्रारिष्टमथापि वा|
मदिरां मध्वरिष्टं वा निगदं सीधुमेव वा||१४५||
द्रोणं मधूकपुष्पाणां विडङ्गानां ततोऽर्धतः|
चित्रकस्य ततोऽर्धं स्यात्तथा भल्लातकाढकम्||१४६||
मञ्जिष्ठाष्टपलं [३२] चैव त्रिद्रोणेऽपां विपाचयेत्|
द्रोणशेषं तु तच्छीतं मध्वर्धाढकसंयुतम्||१४७||
एलामृणालागुरुभिश्चन्दनेन च रूषिते|
कुम्भे मासस्थितं जातमासवं तं प्रयोजयेत्||१४८||
ग्रहणीं दीपयत्येव बृंहणः [३३] कफपित्तजित्|
शोथं कुष्ठं किलासं च प्रमेहांश्च प्रणाशयेत्||१४९||
इति मधूकासवः
मधूकपुष्पस्वरसं शृतमर्धक्षयीकृतम्|
क्षौद्रपादयुतं शीतं पूर्ववत् सन्निधापयेत्||१५०||
तं पिबन् ग्रहणीदोषाञ्जयेत् सर्वान् हिताशनः|
तद्वद्द्राक्षेक्षुखर्जूरस्वरसानासुतान् [३४] पिबेत्||१५१||
प्रस्थौ दुरालभाया द्वौ पस्थमामलकस्य च|
दन्तीचित्रकमुष्टी [३५] द्वे प्रत्यग्रं चाभयाशतम्||१५२||
चतुर्द्रोणेऽम्भसः पक्त्वा शीतं द्रोणावशेषितम्|
सगुडद्विशतं पूतं मधुनः कुडवायुतम्||१५३||
तद्वत् प्रियङ्गोः पिप्पल्या विडङ्गानां च चूर्णितैः|
कुडवैर्घृतकुम्भस्थं पक्षाज्जातं ततः पिबेत्||१५४||
ग्रहणीपाण्डुरोगार्शःकुष्ठवीसर्पमेहनुत्|
स्वरवर्णकरश्चैष रक्तपित्तकफापहः||१५५||
इति दुरालभासवः
हरिद्रा पञ्चमूले द्वे वीरर्षभकजीवकम्|
एषां [३६] पञ्चपलान् भागांश्चतुर्द्रोणेऽम्भसः पचेत्||१५६||
द्रोणशेषे रसे पूते गुडस्य द्विशतं भिषक्|
चूर्णितान् कुडवार्धांशान् प्रक्षिपेच्च समाक्षिकान्||१५७||
प्रियङ्गुमुस्तमञ्जिष्ठाविडङ्गमधुकप्लवान्|
लोध्रं शाबरकं चैव मासार्धस्थं पिबेत्तु तम्||१५८||
एष मूलासवः सिद्धो दीपनो रक्तपित्तजित्|
आनाहकफहृद्रोगपाण्डुरोगाङ्गसादनुत्||१५९||
इति मूलासवः
प्रास्थिकं [३७] पिप्पलीं पिष्ट्वा गुडं मध्यं बिभीतकात्|
उदकप्रस्थसंयुक्तं यवपल्ले निधापयेत्||१६०||
तस्मात् पलं सुजातात्तु सलिलाञ्जलिसंयुतम्|
पिबेत्पिण्डासवो ह्येष रोगानीकविनाशनः||१६१||
स्वस्थोऽप्येनं पिबेन्मासं नरः स्निग्धरसाशनः [३८] |
इच्छंस्तेषामनुत्पत्तिं रोगाणां येऽत्र कीर्तिताः||१६२||
इति पिण्डासवः
नवे पिप्पलिमध्वाक्ते कलसेऽगुरुधूपिते|
मध्वाढकं जलसमं चूर्णानीमानि दापयेत्||१६३||
कुडवार्धं विडङ्गानां पिप्पल्याः कुडवं तथा|
चतुर्थिकांशां त्वक्क्षीरीं केशरं मरिचानि च||१६४||
त्वगेलापत्रकशटीक्रमुकातिविषाघनान्|
हरेण्वेल्वालुतेजोह्वापिप्पलीमूलचित्रकान्||१६५||
कार्षिकांस्तत् स्थितं मासमत ऊर्ध्वं प्रयोजयेत्|
मन्दं सन्दपयत्यग्निं करोति विषमं समम्||१६६||
हृत्पाण्डुग्रहणीरोगकुष्ठार्शःश्वयथुज्वरान्|
वातश्लेष्मामयांश्चान्यान्मध्वरिष्टो व्यपोहति||१६७||
इति मध्वरिष्टः
समूलां पिप्पलीं क्षारौ द्वौ पञ्च लवणानि च|
मातुलुङ्गाभयारास्नाशटीमरिचनागरम्||१६८||
कृत्वा समांशं तच्चूर्णं पिबेत् प्रातः सुखाम्बुना|
श्लेष्मिके ग्रहणीदोषे बलवर्णाग्निवर्धनम्||१६९||
एतैरेवौषधैः सिद्धं सर्पिः पेयं समारुते|
गौल्मिके षट्पलं प्रोक्तं भल्लातकघृतं च यत्||१७०||
बिडं कालोत्थलवणं सर्जिकायवशूकजम्|
सप्तलां कण्टकारीं च चित्रकं चेति दाहयेत्||१७१||
सप्तकृत्वः स्रुतस्यास्य क्षारस्य [३९] द्व्याढकेन तु|
आढकं सर्पिषः पक्त्वा पिबेदग्निविवर्धनम्||१७२||
इति क्षारघृत
समूलां पिप्पलीं पाठां चव्येन्द्रयवनागरम्|
चित्रकातिविषे हिङ्गु श्वदंष्ट्रां कटुरोहिणीम्||१७३||
वचां च कार्षिकं पञ्चलवणानां पलानि च|
दध्नः प्रस्थद्वये तैलसर्पिषोः कुडवद्वये||१७४||
खण्डीकृतानि निष्क्वाथ्य शनैरन्तर्गते रसे|
अन्तर्धूमं ततो दग्धवा चूर्णं कृत्वा घृताप्लुतम्||१७५||
पिबेत् पाणितलं तस्मिञ्जीर्णे स्यान्मधुराशनः|
वातश्लेष्मामयान्सर्वान्हन्याद्विषगरांश्च सः||१७६||
भल्लातकं त्रिकटुकं त्रिफलां लवणत्रयम्|
अन्तर्धूमं द्विपलिकं गोपुरीषाग्निना दहेत्||१७७||
स क्षारः सर्पिषा पीतो भोज्ये वाऽप्यवचूर्णितः|
हृत्पाण्डुग्रहणीदोषगुल्मोदावर्तशूलनुत्||१७८||
दुरालभां करञ्जौ द्वौ सप्तपर्णं सवत्सकम्|
षड्ग्रन्थां मदनं मूर्वां पाठामारग्वधं तथा||१७९||
गोमूत्रेण समांशानि कृत्वा चूर्णानि दाहयेत्|
दग्ध्वा च तं पिबेत् क्षारं ग्रहणीबलवर्धनम्||१८०||
भूनिम्बं रोहिणीं तिक्तां पटोलं निम्बपर्पटम्|
दहेन्माहिषमूत्रेण क्षार एषोऽग्निवर्धनः||१८१||
द्वे हरिद्रे वचा कुष्ठं चित्रकः कटुरोहिणी|
मुस्तं च बस्तमूत्रेण दहेत् क्षारोऽग्निवर्धनः||१८२||
चतुष्पलं सुधाकाण्डात्त्रिपलं लवणत्रयात्|
वार्ताकीकुडवं चार्कादष्टौ द्वे चित्रकात् पले||१८३||
दग्धानि वार्ताकुरसे गुटिका भोजनोत्तराः|
भुक्तं भुक्तं पचन्त्याशु कासश्वासार्शसां हिताः||१८४||
विसूचिकाप्रतिश्यायहृद्रोगशमनाश्च ताः|
इत्येषा क्षारगुटिका कृष्णात्रेयेण कीर्तिता||१८५||
इति क्षारगुडिका
वत्सकातिविषे पाठां दुःस्पर्शां हिङ्गु चित्रकम्|
चूर्णीकृत्य पलाशाग्रक्षारे मूत्रस्रुते पचेत्||१८६||
आयसे भाजने सान्द्रात्तस्मात् [४०] कोलं सुखाम्बुना|
मद्यैर्वा ग्रहणीदोषशोथार्शःपाण्डुमान् पिबेत्||१८७||
इति चतुर्थक्षारः
त्रिफलां कटभीं चव्यं बिल्वमध्यमयोरजः|
रोहिणीं कटुकां मुस्तं कुष्ठं पाठां च हिङ्गु च||१८८||
मधुकं मुष्ककयवक्षारौ त्रिकटुकं वचाम्|
विडङ्गं पिप्पलीमूलं स्वर्जिकां निम्बचित्रकौ||१८९||
मूर्वाजमोदेन्द्रयवान् गुडूचीं देवदारु च|
कार्षिकं लवणानां च पञ्चानां पलिकान्पृथक्||१९०||
भागान् दध्नि त्रिकुडवे घृततैलेन मूर्च्छितम्|
अन्तर्धूमं शनैर्दग्ध्वा तस्मात् पाणितलं पिबेत्||१९१||
सर्पिषा कफवातार्शोग्रहणीपाण्डुरोगवान्|
प्लीहमूत्रग्रहश्वासहिक्काकासक्रिमिज्वरान्||१९२||
शोषातिसारौ श्वयथुं प्रमेहानाहहृद्ग्रहान्|
हन्यात् सर्वविषं [४१] चैव क्षारोऽग्निजननो वरः||१९३||
जीर्णे रसैर्वा मधुरैरश्नीयात् पयसाऽपि वाइति पञ्चमक्षारः
त्रिदोषे विधिविद्वैद्यः पञ्च कर्माणि कारयेत्||१९४||
घृतक्षारासवारिष्टान् दद्याच्चाग्निविवर्धनान्|
क्रिया या चानिलादीनां निर्दिष्टा ग्रहणीं प्रति||१९५||
व्यत्यासात्तां समस्तां वा कुर्याद्दोषविशेषवित्|
स्नेहनं स्वेदनं शुद्धिर्लङ्घनं दीपनं च यत्||१९६||
चूर्णानि लवणक्षारमध्वरिष्टसुरासवाः|
विविधास्तक्रयोगाश्च दीपनानां च सर्पिषाम्||१९७||
ग्रहणीरोगिभिः सेव्याः
क्रियां चावस्थिकीं शृणु|
ष्ठीवनं श्लैष्मिके रूक्षं दीपनं तिक्तसंयुतम्||१९८||
सकृद्रूक्षं सकृत्स्निग्धं कृशे बहुकफे हितम्|
परीक्ष्यामं शरीरस्य दीपनं स्नेहसंयुतम्||१९९||
दीपनं बहुपित्तस्य तिक्तं मधुरसंयुतम्|
बहुवातस्य तु स्नेहलवणाम्लयुतं हितम्||२००||
सन्धुक्षति तथा वह्निरेषां विधिवदिन्धनैः|
स्नेहमेव परं विद्याद्दुर्बलानलदीपनम्||२०१||
नालं स्नेहसमिद्धस्य शमायान्नं सुगुर्वपि|
मन्दाग्निरविपक्वं तु पुरीषं योऽतिसार्यते||२०२||
दीपनीयौषधैर्युक्तां घृतमात्रां पिबेत्तु सः|
तया समानः पवनः प्रसन्नो [४२] मार्गमास्थितः||२०३||
अग्नेः समीपचारित्वादाशु प्रकुरुते बलम्|
काठिन्याद्यः पुरीषं तु कृच्छ्रान्मुञ्चति मानवः||२०४||
सघृतं लवणैर्युक्तं नरोऽन्नावग्रहं पिबेत्|
रौक्ष्यान्मन्दे पिबेत्सर्पिस्तैलं वा दीपनैर्युतम्||२०५||
अतिस्नेहात्तु मन्देऽग्नौ चूर्णारिष्टासवा हिताः|
भिन्ने गुदोपलेपात्तु मले तैलसुरासवाः||२०६||
उदावर्तात्तु मन्देऽग्नौ निरूहाः स्नेहबस्तयः|
दोषवृद्ध्या तु मन्देऽग्नौ शुद्धो दोषविधिं चरेत्||२०७||
व्याधियुक्तस्य मन्दे तु सर्पिरेवाग्निदीपनम्|
उपवासाच्च मन्देऽग्नौ यवागूभिः पिबेद्घृतम्||२०८||
अन्नावपीडितं बल्यं दीपनं बृंहणं च तत्|
दीर्घकालप्रसङ्गात्तु क्षामक्षीणकृशान्नरान्||२०९||
प्रसहानां रसैः साम्लैर्भोजयेत् पिशिताशिनाम्|
लघु, तीक्ष्णोष्णशोधित्वाद्दीपयन्त्याशु तेऽनलम्||२१०||
मांसोपचितमांसत्वात्तथाऽऽशुतरबृंहणाः|
नाभोजनेन कायाग्निर्दीप्यते नातिभोजनात्||२११||
यथा निरिन्धनो वह्निरल्पो वाऽतीन्धनावृतः|
स्नेहान्नविधिभिश्चित्रैश्चूर्णारिष्टसुरासवैः ||२१२||
सम्यक्प्रयुक्तैर्भिषजा बलमग्नेः प्रवर्धते|
यथा हि सारदार्वग्निः स्थिरः सन्तिष्ठते चिरम्||२१३||
स्नेहान्नविधिभिस्तद्वदन्तरग्निर्भवेत् स्थिरः|
हितं जीर्णे मितं चाश्नंश्चिरमारोग्यमश्नुते||२१४||
अवैषम्येण धातूनामग्निवृद्धौ यतेत ना|
समैर्दोषैः समो मध्ये देहस्योष्माऽग्निसंस्थितः||२१५||
पचत्यन्नं तदारोग्यपुष्ट्यायुर्बलवृद्धये|
दोषैर्मन्दोऽतिवृद्धो वा विषमैर्जनयेद्गदान्||२१६||
वाच्यं मन्दस्य तत्रोक्तमतिवृद्धस्य वक्ष्यते|
नरे क्षीणकफे पित्तं कुपितं मारुतानुगम्||२१७||
स्वोष्मणा पावकस्थाने बलमग्नेः प्रयच्छति|
तदा लब्धबलो देहे विरूक्षे सानिलोऽनलः||२१८||
परिभूय पचत्यन्नं तैक्ष्ण्यादाशु मुहुर्मुहुः|
पक्त्वाऽन्नं स ततो धातूञ्छोणितादीन् पचत्यपि||२१९||
ततो दौर्बल्यमातङ्कान्मृत्युं चोपनयेन्नरम्|
भुक्तेऽन्ने लभते शान्तिं जीर्णमात्रे प्रताम्यति||२२०||
तृट्श्वासदाहमूर्च्छाद्या व्याधयोऽत्यग्निसम्भवाः|
तमत्यग्निं गुरुस्निग्धशीतैर्मधुरविज्जलैः||२२१||
अन्नपानैर्नयेच्छान्तिं दीप्तमग्निमिवाम्बुभिः|
मुहुर्मुहुरजीर्णेऽपि भोज्यान्यस्योपहारयेत्||२२२||
निरिन्धनोऽन्तरं लब्ध्वा यथैनं न विपादयेत्|
पायसं कृशरां स्निग्धं पैष्टिकं गुडवैकृतम्||२२३||
अद्यात्तथौदकानूपपिशितानि भृतानि च|
मत्स्यान्विशेषतः श्लक्ष्णान्स्थिरतोयचरांस्तथा||२२४||
आविकं च भृतं मांसमद्यादत्यग्निनाशनम् [४६] |
यवागूं समधूच्छिष्टां घृतं वा क्षुधितः पिबेत्||२२५||
गोधूमचूर्णमन्थं वा व्यधयित्वा सिरां पिबेत्|
पयो वा शर्करासर्पिर्जीवनीयौषधैः शृतम्||२२६||
फलानां तैलयोनीनामुत्क्रुञ्चाश्च [४७] सशर्कराः|
मार्दवं जनयन्त्यग्नेः स्निग्धा मांसरसास्तथा||२२७||
पिबेच्छीताम्बुना सर्पिर्मधूच्छिष्टेन संयुतम्|
गोधूमचूर्णं पयसा ससर्पिष्कं पिबेन्नरः||२२८||
आनूपरससिद्धान् वा त्रीन् स्नेहांस्तैलवर्जितान्|
पयसा सम्मितं [४८] चापि घनं त्रिस्नेहसंयुतम्||२२९||
नारिस्तन्येन संयुक्तां पिबेदौदुम्बरीं त्वचम्|
ताभ्यां वा पायसं सिद्धमद्यादत्यग्निशान्तये||२३०||
श्यामात्रिवृद्विपक्वं वा पयो दद्याद्विरेचनम्|
असकृत् पित्तशान्त्यर्थं पायसप्रतिभोजनम्||२३१||
प्रसमीक्ष्य भिषक् प्राज्ञस्तस्मै दद्याद्विधानवित्|
यत्किञ्चिन्मधुरं मेद्यं श्लेष्मलं गुरुभोजनम्||२३२||
सर्वं तदत्यग्निहितं भुक्त्वा प्रस्वपनं दिवा|
मेद्यान्यन्नानि योऽत्यग्नावप्रतान्तः [४९] समश्नुते||२३३||
न तन्निमित्तं व्यसनं लभते पुष्टिमेव च|
कफे वृद्धे जिते पित्ते मारुते चानलः समः||२३४||
भवन्ति चात्र-
पथ्यापथ्यमिहैकत्र भुक्तं समशनं मतम्||२३५||
विषमं बहु वाऽल्पं वाऽप्यप्राप्तातीतकालयोः|
भुक्तं पूर्वान्नशेषे तु पुनरध्यशनं मतम्||२३६||
त्रीण्यप्येतानि मृत्युं वा घोरान् व्याधीन्सृजन्ति वा|
प्रातराशे त्वजीर्णेऽपि सायमाशो न दुष्यति||२३७||
दिवा प्रबुध्यतेऽर्केण हृदयं पुण्डरीकवत्|
तस्मिन्विबुद्धे स्रोतांसि स्फुटत्वं यान्ति सर्वशः||२३८||
व्यायामाच्च विहाराच्च विक्षिप्तत्वाच्च चेतसः|
न क्लेदमुपगच्छन्ति दिवा तेनास्य धातवः||२३९||
अक्लिन्नेष्वन्नमासिक्तमन्यत्तेषु न दुष्यति|
अविदग्ध इव क्षीरे क्षीरमन्यद्विमिश्रितम्||२४०||
नैव दूष्यति तेनैव समं सम्पद्यते यथा|
रात्रौ तु हृदये म्लाने संवृतेष्वयनेषु च|
यान्ति कोष्ठे परिक्लेदं संवृते देहधातवः||२४१||
क्लिन्नेष्वन्यदपक्वेषु तेष्वासिक्तं प्रदुष्यति|
विदग्धेषु पयःस्वन्यत् पयस्तप्तमिवार्पितम्||२४२||
नैशेष्वाहारजातेषु नाविपक्वेषु बुद्धिमान्|
तस्मादन्यत्समश्नीयात्पालयिष्यन्बलायुषी||२४३||
तत्र श्लोकाः-
अन्तरग्निगुणा देहं यथा धारयते च सः|
यथाऽन्नं पच्यते यांश्च यथाऽऽहारः करोत्यपि||२४४||
येऽग्नयो यांश्च पुष्यन्ति यावन्तो ये पचन्ति यान्|
रसादीनां क्रमोत्पत्तिर्मलानां तेभ्य एव च||२४५||
वृष्याणामाशुकृद्धेतुर्धातुकालोद्भवक्रमः|
रोगैकदेशकृद्धेतुरन्तरग्निर्यथाऽधिकः||२४६||
प्रदुष्यति यथा दुष्टो यान् रोगाञ्जनयत्यपि|
ग्रहणी या यथा [५३] यच्च ग्रहणीदोषलक्षणम्||२४७||
पूर्वरूपं पृथक् चैव व्यञ्जनं सचिकित्सितम्|
चतुर्विधस्य निर्दिष्टं तथा चावस्थिकी क्रिया||२४८||
जायते च यथाऽत्यग्निर्यच्च तस्य चिकित्सितम्|
उक्तवानिह तत् सर्वं ग्रहणीदोषके मुनिः||२४९||
इत्यग्निवेशकृते तन्त्रेऽप्राप्ते दृढबलसम्पूरिते चिकित्सास्थाने
ग्रहणीचिकित्सितं नाम पञ्चदशोऽध्यायः||१५||

Chapter – 16 
अथातः पाण्डुरोगचिकित्सितं व्याख्यास्यामः||१||
इति ह स्माह भगवानात्रेयः||२||

पाण्डुरोगाः स्मृताः पञ्च वातपित्तकफैस्त्रयः|
चतुर्थः सन्निपातेन पञ्चमो भक्षणान्मृदः||३||
दोषाः पित्तप्रधानास्तु यस्य कुप्यन्ति धातुषु|
शैथिल्यं तस्य धातूनां गौरवं चोपजायते||४||
ततो वर्णबलस्नेहा ये चान्येऽप्योजसो गुणाः|
व्रजन्ति क्षयमत्यर्थं दोषदूष्यप्रदूषणात्||५||
सोऽल्परक्तोऽल्पमेदस्को निःसारः शिथिलेन्द्रियः|
वैवर्ण्यं भजते, तस्य हेतुं शृणु सलक्षणम्||६||
क्षाराम्ललवणात्युष्णविरुद्धासात्म्यभोजनात्|
निष्पावमाषपिण्याकतिलतैलनिषेवणात्||७||
विदग्धेऽन्ने दिवास्वप्नाद्व्यायामान्मैथुनात्तथा|
प्रतिकर्मर्तुवैषम्याद्वेगानां च विधारणात्||८||
कामचिन्ताभयक्रोधशोकोपहतचेतसः|
समुदीर्णं यदा पित्तं हृदये समवस्थितम्||९||
वायुना बलिना क्षिप्तं सम्प्राप्य धमनीर्दश|
प्रपन्नं केवलं देहं त्वङ्मांसान्तरमाश्रितम्||१०||
प्रदूष्य कफवातासृक्त्वङ्मांसानि करोति तत्|
पाण्डुहारिद्रहरितान् वर्णान् बहुविधांस्त्वचि||११||
स पाण्डुरोग इत्युक्तः ...|१२|
.. तस्य लिङ्गं भविष्यतः|
हृदयस्पन्दनं रौक्ष्यं स्वेदाभावः श्रमस्तथा||१२||

सम्भूतेऽस्मिन् भवेत् सर्वः कर्णक्ष्वेडी हतानलः|
दुर्बलः सदनोऽन्नद्विट् श्रमभ्रमनिपीडितः||१३||
गात्रशूलज्वरश्वासगौरवारुचिमान्नरः|
मृदितैरिव गात्रैश्च पीडितोन्मथितैरिव||१४||
शूनाक्षिकूटो हरितः शीर्णलोमा हतप्रभः|
कोपनः शिशिरद्वेषी निद्रालुः ष्ठीवनोऽल्पवाक्||१५||
पिण्डिकोद्वेष्टकट्यूरुपादरुक्सदनानि च|
भवन्त्यारोहणायासैर्विशेषश्चास्य [१] वक्ष्यते||१६||
आहारैरुपचारैश्च वातलैः कुपितोऽनिलः|
जनयेत्कृष्णपाण्डुत्वं [१] तथा रूक्षारुणाङ्गताम्||१७||
अङ्गमर्दं रुजं तोदं कम्पं पार्श्वशिरोरुजम्|
वर्चःशोषास्यवैरस्यशोफानाहबलक्षयान्||१८||
पित्तलस्याचितं पित्तं यथोक्तैः स्वैः प्रकोपणैः|
दूषयित्वा तु रक्तादीन् पाण्डुरोगाय कल्पते||१९||
स पीतो हरिताभो वा ज्वरदाहसमन्वितः|
तृष्णामूर्च्छापिपासार्तः [१] पीतमूत्रशकृन्नरः||२०||
स्वेदनः शीतकामश्च न चान्नमभिनन्दति|
कटुकास्यो न चास्योष्णमुपशेतेऽम्लमेव च||२१||
उद्गारोऽम्लो विदाहश्च विदग्धेऽन्नेऽस्य जायते|
दौर्गन्ध्यं भिन्नवर्चस्त्वं दौर्बल्यं तम एव च||२२||
विवृद्धः श्लेष्मलैः श्लेष्मा पाण्डुरोगं स पूर्ववत्|
करोति गौरवं तन्द्रा छर्दिं श्वेतावभासताम्||२३||
प्रसेकं लोमहर्षं च सादं मूर्च्छां भ्रमं क्लमम्|
श्वासं कासं तथाऽऽलस्यमरुचिं वाक्स्वरग्रहम्||२४||
शुक्लमूत्राक्षिवर्चस्त्वं कटुरूक्षोष्णकामताम्|
श्वयथुं मधुरास्यत्वमिति [१] पाण्ड्वामयः कफात्||२५||
सर्वान्नसेविनः सर्वे दुष्टा दोषास्त्रिदोषजम्| त्रिदोषलिङ्गं कुर्वन्ति पाण्डुरोगं सुदुःसहम्||२६||

मृत्तिकादनशीलस्य कुप्यत्यन्यतमो मलः| कषाया मारुतं, पित्तमूषरा, मधुरा कफम्||२७||
कोपयेन्मृद्रसादींश्च रौक्ष्याद्भुक्तं विरूक्षयेत् [१] | पूरयत्यविपक्वैव स्रोतांसि निरुणद्धि च||२८||
इन्द्रियाणां बलं हत्वा तेजो वीर्यौजसी तथा| पाण्डुरोगं करोत्याशु बलवर्णाग्निनाशनम्||२९||
शूनगण्डाक्षिकूटभ्रूः [२] शूनपान्नाभिमेहनः| क्रिमिकोष्ठोऽतिसार्येत मलं सासृक् कफान्वितम्||३०||
पाण्डुरोगश्चिरोत्पन्नः खरीभूतो न सिध्यति| कालप्रकर्षाच्छूनो [१] ना यश्च पीतानि पश्यति||३१||
बद्धाल्पविट्कं सकफं हरितं योऽतिसार्यते| दीनः श्वेतातिदिग्धाङ्गश्छर्दिमूर्च्छातृषार्दितः||३२||
स नास्त्यसृक्क्षयाद्यश्च पाण्डुः श्वेतत्वमाप्नुयात्| इति पञ्चविधस्योक्तं पाण्डुरोगस्य लक्षणम्||३३||
पाण्डुरोगी तु योऽत्यर्थं पित्तलानि निषेवते| तस्य पित्तमसृग्मांसं दग्ध्वा रोगाय कल्पते||३४||
हारिद्रनेत्रः स भृशं हारिद्रत्वङ्नखाननः| रक्तपीतशकृन्मूत्रो भेकवर्णो हतेन्द्रियः||३५||
दाहाविपाकदौर्बल्यसदनारुचिकर्षितः| कामला बहुपित्तैषा कोष्ठशाखाश्रया मता||३६||
कालान्तरात् खरीभूता कृच्छ्रा स्यात् कुम्भकामला| 36½ |
कृष्णपीतशकृन्मूत्रो [१] भृशं शूनश्च मानवः||३७||
सरक्ताक्षिमुखच्छर्दिविण्मूत्रो यश्च ताम्यति| दाहारुचितृषानाहतन्द्रामोहसमन्वितः||३८||
नष्टाग्निसञ्ज्ञः क्षिप्रं हि कामलावान् विपद्यते|38½|
साध्यानामितरेषां तु प्रवक्ष्यामि चिकित्सितम्||३९||
तत्र पाण्ड्वामयी स्निग्धस्तीक्ष्णैरूर्ध्वानुलोमिकैः| संशोध्यो मृदुभिस्तिक्तैः कामली तु विरेचनैः||४०||
ताभ्यां संशुद्धकोष्ठाभ्यां पथ्यान्यन्नानि दापयेत्| शालीन् सयवगोधूमान् पुराणान् यूषसंहितान्||४१||
मुद्गाढकीमसूरैश्च जाङ्गलैश्च रसैर्हितैः| यथादोषं विशिष्टं च तयोर्भैषज्यमाचरेत्||४२||
पञ्चगव्यं महातिक्तं कल्याणकमथापि वा| स्नेहनार्थं घृतं दद्यात् कामलापाण्डुरोगिणे||४३||

दाडिमात् कुडवो धान्यात् कुडवार्धं पलं पलम्| चित्रकाच्छृङ्गवेराच्च पिप्पल्यष्टमिका तथा||४४||
तैः कल्कैर्विंशतिपलं घृतस्य सलिलाढके| सिद्धं हृत्पाण्डुगुल्मार्शःप्लीहवातकफार्तिनुत्||४५||
दीपनं श्वासकासघ्नं मूढवाते च शस्यते| दुःखप्रसविनीनां च वन्ध्यानां चैव गर्भदम्||४६||
इति दाडिमाद्यं घृतम्|
कटुका रोहिणी मुस्तं हरिद्रे वत्सकात् पलम्| पटोलं चन्दनं मूर्वा त्रायमाणा दुरालभा||४७||
कृष्णा पर्पटको निम्बो भूनिम्बो देवदारु च| तैः कार्षिकैर्घृतप्रस्थः सिद्धः क्षीरचतुर्गुणः||४८||
रक्तपित्तं ज्वरं दाहं श्वयथुं स भगन्दरम्| अर्शांस्यसृग्दरं चैव हन्ति विस्फोटकांस्तथा||४९||
इति कटुकाद्यं घृतम्|

पथ्याशतरसे पथ्यावृन्तार्धशतकल्कवान्| प्रस्थः सिद्धो घृतात् पेयः स पाण्ड्वामयगुल्मनुत्||५०||
इति पथ्याघृतम्|

दन्त्याश्चतुष्पलरसे पिष्टैर्दन्तीशलाटुभिः| तद्वत्प्रस्थो घृतात्सिद्धः प्लीहपाण्ड्वर्तिशोफजित्||५१||
इति दन्तीघृतम्|

पुराणसर्पिषः प्रस्थो द्राक्षार्धप्रस्थसाधितः| कामलागुल्मपाण्ड्वर्तिज्वरमेहोदरापहः||५२||
इति द्राक्षाघृतम्|

हरिद्रात्रिफलानिम्बबलामधुकसाधितम्| सक्षीरं माहिषं सर्पिः कामलाहरमुत्तमम्||५३||
इति हरिद्रादिघृतम्|

गोमूत्रे द्विगुणे दार्व्याः कल्काक्षद्वयसाधितः| दार्व्याः पञ्चपलक्वाथे कल्के कालीयके परः||५४||
माहिषात् सर्पिषः प्रस्थः पूर्वः पूर्वे परे परः|५५|

स्नेहैरेभिरुपक्रम्य स्निग्धं मत्वा विरेचयेत्||५५||
पयसा मूत्रयुक्तेन बहुशः केवलेन वा| दन्तीफलरसे कोष्णे काश्मर्याञ्जलिना शृतम्||५६||
द्राक्षाञ्जलिं मृदित्वा वा दद्यात् पाण्ड्वामयापहम्| द्विशर्करं त्रिवृच्चूर्णं पलार्धं पैत्तिकः पिबेत्||५७||
कफपाण्डुस्तु गोमूत्रक्लिन्नयुक्तां [१] हरीतकीम्| आरग्वधं [२] रसेनेक्षोर्विदार्यामलकस्य च||५८||
सत्र्यूषणं बिल्वपत्रं पिबेन्ना कामलापहम्| दन्त्यर्धपलकल्कं वा द्विगुडं शीतवारिणा||५९||
कामली त्रिवृतां वाऽपि त्रिफलाया रसैः पिबेत्| विशालात्रिफलामुस्तकुष्ठदारुकलिङ्गकान्||६०||
कार्षिकानर्धकर्षांशां कुर्यादतिविषां तथा| कर्षौ मधुरसाया द्वौ सर्वमेतत् [३] सुखाम्बुना||६१||
मृदितं तं रसं पूतं पीत्वा लिह्याच्च मध्वनु| कासं श्वासं ज्वरं दाहं पाण्डुरोगमरोचकम्||६२||
गुल्मानाहामवातांश्च रक्तपित्तं च नाशयेत्| त्रिफलाया गुडूच्या वा दार्व्या निम्बस्य वा रसम्||६३||
शीतं मधुयुतं प्रातः कामलार्तः पिबेन्नरः| क्षीरमूत्रं पिबेत् पक्षं गव्यं माहिषमेव वा||६४||
पाण्डुर्गोमूत्रयुक्तं वा सप्ताहं त्रिफलारसम्| तरुजान् ज्वलितान्मूत्रे निर्वाप्यामृद्य चाङ्कुरान्||६५||
मातुलुङ्गस्य तत् पूतं पाण्डुशोथहरं पिबेत्| स्वर्णक्षीरी त्रिवृच्छ्यामे भद्रदारु सनागरम्||६६||
गोमूत्राञ्जलिना पिष्टं मूत्रे वा क्वथितं पिबेत्| क्षीरमेभिः शृतं वाऽपि पिबेद्दोषानुलोमनम्||६७||
हरीतकीं प्रयोगेण गोमूत्रेणाथवा पिबेत्| जीर्णे क्षीरेण भुञ्जीत रसेन मधुरेण वा||६८||
सप्तरात्रं गवां मूत्रे भावितं वाऽप्ययोरजः| पाण्डुरोगप्रशान्त्यर्थं पयसा पाययेद्भिषक्||६९||
त्र्यूषणत्रिफलामुस्तविडङ्गचित्रकाः समाः| नवायोरजसो भागास्तच्चूर्णं क्षौद्रसर्पिषा||७०||
भक्षयेत् पाण्डुहृद्रोगकुष्ठार्शःकामलापहम्| नवायसमिदं चूर्णं कृष्णात्रेयेण भाषितम्||७१||
इति नवायसचूर्णम्|
गुडनागरमण्डूरतिलांशान्मानतः समान्| पिप्पलीद्विगुणां कुर्याद्गुटिकां पाण्डुरोगिणे||७२||
त्र्यूषणं त्रिफला मुस्तं विडङ्गं चव्यचित्रकौ| दार्वीत्वङ्माक्षिको धातुर्ग्रन्थिकं देवदारु च||७३||
एतान् द्विपलिकान्भागांश्चूर्णं कुर्यात् पृथक् पृथक्| मण्डूरं द्विगुणं चूर्णाच्छुद्धमञ्जनसन्निभम्||७४||
गोमूत्रेऽष्टगुणे पक्त्वा तस्मिंस्तत् प्रक्षिपेत्ततः| उदुम्बरसमान्कृत्वा वटकांस्तान् यथाग्नि ना||७५||
उपयुञ्जीत तक्रेण सात्म्यं जीर्णे च भोजनम्| मण्डूरवटका ह्येते प्राणदाः पाण्डुरोगिणाम्||७६||
कुष्ठान्यजीर्णकं शोथमूरुस्तम्भं कफामयान्| अर्शांसि कामलां मेहं प्लीहानं शमयन्ति च||७७||
इति मण्डूरवटकाः|
ताप्याद्रिजतुरूप्यायोमलाः पञ्चपलाः पृथक्| चित्रकत्रिफलाव्योषविडङ्गैः पलिकैः सह||७८||
शर्कराष्टपलोन्मिश्राश्चूर्णिता मधुनाऽऽप्लुताः| अभ्यस्यास्त्वक्षमात्रा हि जीर्णे हितमिताशिना||७९||
कुलत्थकाकमाच्यादिकपोतपरिहारिणा|८०|

त्रिफलायास्त्रयो भागास्त्रयस्त्रिकटुकस्य च||८०||
भागश्चित्रकमूलस्य विडङ्गानां तथैव च| पञ्चाश्मजतुनो भागास्तथा रूप्यमलस्य च||८१||
माक्षिकस्य च शुद्धस्य लौहस्य रजसस्तथा| अष्टौ भागाः सितायाश्च तत्सर्वं सूक्ष्मचूर्णितम्||८२||
माक्षिकेणाप्लुतं स्थाप्यमायसे भाजने शुभे| उदुम्बरसमां मात्रां ततः खादेद्यथाग्नि ना||८३||
दिने दिने प्रयुञ्जीत जीर्णे भोज्यं यथेप्सितम्| वर्जयित्वा कुलत्थानि काकमाचीं कपोतकम्||८४||
योगराज इति ख्यातो योगोऽयममृतोपमः| रसायनमिदं श्रेष्ठं सर्वरोगहरं शिवम्||८५||
पाण्डुरोगं विषं कासं यक्ष्माणं विषमज्वरम्| कुष्ठान्यजीर्णकं मेहं शोषं श्वासमरोचकम्||८६||
विशेषाद्धन्त्यपस्मारं कामलां गुदजानि च|
इति योगराजः|
कौटजत्रिफलानिम्बपटोलघननागरैः||८७||
भावितानि दशाहानि रसैर्द्वित्रिगुणानि वा| शिलाजतुपलान्यष्टौ तावती सितशर्करा||८८||
त्वक्क्षीरी पिप्पली धात्री कर्कटाख्या पलोन्मिता|
निदिग्ध्याः फलमूलाभ्यां पलं युक्त्या त्रिगन्धकम्|
चूर्णितं मधुनः कुर्यात् त्रिपलेनाक्षिकान् गुडान्| दाडिमाम्बुपयःपक्षिरसतोयसुरासवान्||९०||
तान् भक्षयित्वाऽनुपिबेन्निरन्नो भुक्त एव वा| पाण्डुकुष्ठज्वरप्लीहतमकार्शोभगन्दरान्||९१||
पूतिहृच्छुक्रमूत्राग्निदोषशोषगरोदरान् [१] | कासासृग्दरपित्तासृक्शोथगुल्मगलामयान्||९२||
ते च सर्वव्रणान् हन्युः सर्वरोगहराः शिवाः|
इति शिलाजतुवटकाः|
पुनर्नवा त्रिवृद्व्योषविडङ्गं दारु चित्रकम्||९३||
कुष्ठं हरिद्रे त्रिफला दन्ती चव्यं कलिङ्गकाः| पिप्पली [२] पिप्पलीमूलं मुस्तं चेति पलोन्मितम्||९४||
मण्डूरं द्विगुणं चूर्णाद्गोमूत्रे द्व्याढके पचेत्| कोलवद्गुटिकाः कृत्वा तक्रेणालोड्य ना पिबेत्||९५||
ताः पाण्डुरोगान् प्लीहानमर्शांसि विषमज्वरम्| श्वयथुं ग्रहणीदोषं हन्युः कुष्ठं क्रिमींस्तथा||९६||
इति पुनर्नवामण्डूरम्|
दार्वीत्वक् त्रिफला व्योषं विडङ्गमयसो रजः| मधुसर्पिर्युतं लिह्यात् कामलापाण्डुरोगवान्||९७||
तुल्या अयोरजःपथ्याहरिद्राः क्षौद्रसर्पिषा| चूर्णिताः कामली लिह्याद्गुडक्षौद्रेण वाऽभयाः||९८||
त्रिफला द्वे हरिद्रे च कटुरोहिण्ययोरजः| चूर्णितं क्षौद्रसर्पिर्भ्यां स लेहः कामलापहः||९९||
द्विपलांशां तुगाक्षीरीं नागरं मधुयष्टिकाम्| प्रास्थिकीं पिप्पलीं द्राक्षां शर्करार्धतुलां शुभाम्||१००||
धात्रीफलरसद्रोणे चूर्णितं लेहवत् पचेत्| शीतं मधुप्रस्थयुतं लिह्यात् पाणितलं ततः||१०१||
हन्त्येष कामलां पित्तं पाण्डुं कासं हलीमकम्|
इति धात्र्यवलेहः|
त्र्यूषणं त्रिफला चव्यं चित्रको देवदारु च||१०२||
विडङ्गान्यथ मुस्तं च वत्सकं चेति चूर्णयेत्| मण्डूरतुल्यं तच्चूर्णं गोमूत्रेऽष्टगुणे पचेत्||१०३||
शनैः सिद्धास्तथा शीताः कार्याः कर्षसमा गुडाः| यथाग्नि भक्षणीयास्ते प्लीहपाण्ड्वामयापहाः||१०४||
ग्रहण्यर्शोनुदश्चैव तक्रवाट्याशिनः स्मृताः|
इति मण्डूरवटकाः|
मञ्जिष्ठा रजनी द्राक्षा बलामूलान्ययोरजः||१०५||
लोध्रं चैतेषु गौडः स्यादरिष्टः पाण्डुरोगिणाम्|
इति गौडोऽरिष्टः|

बीजकात्षोडशपलं त्रिफलायाश्च विंशतिः||१०६||
द्राक्षायाः पञ्च लाक्षायाः सप्त द्रोणे जलस्य तत्| साध्यं पादावशेषे तु पूतशेषे समावपेत्||१०७||
शर्करायास्तुलां प्रस्थं माक्षिकस्य च कार्षिकम्| व्योषं व्याघ्रनखोशीरं क्रमुकं सैलवालुकम्||१०८||
मधुकं कुष्ठमित्येतच्चूर्णितं घृतभाजने| यवेषु दशरात्रं तद्ग्रीष्मे द्विः शिशिरे स्थितम्||१०९||
पिबेत्तद्ग्रहणीपाण्डुरोगार्शःशोथगुल्मनुत्| मूत्रकृच्छ्राश्मरीमेहकामलासन्निपातजित्||११०||
बीजकारिष्ट इत्येष आत्रेयेण प्रकीर्तितः|
इति बीजकारिष्टः|
धात्रीफलसहस्रे द्वे पीडयित्वा रसं तु तम्||१११||
क्षौद्राष्टांशेन संयुक्तं कृष्णार्धकुडवेन च| शर्करार्धतुलोन्मिश्रं पक्षं स्निग्धघटे स्थितम्||११२||
प्रपिबेन्मात्रया प्रातर्जीर्णे हितमिताशनः| कामलापाण्डुहृद्रोगवातासृग्विषमज्वरान्||११३||
कासहिक्कारुचिश्वासांश्चैषोऽरिष्टः प्रणाशयेत्|
इति धात्र्यरिष्टः

स्थिरादिभिः शृतं तोयं पानाहारे प्रशस्यते||११४||
पाण्डूनां, कामलार्तानां मृद्वीकामलकीरसः|११५|

पाण्डुरोगप्रशान्त्यर्थमिति प्रोक्तं महर्षिणा||११५||
विकल्प्यमेतद्भिषजा पृथग्दोषबलं प्रति| वातिके स्नेहभूयिष्ठं, पैत्तिके तिक्तशीतलम्||११६||
श्लैष्मिके कटुतिक्तोष्णं [१] , विमिश्रं सान्निपातिके|११७|

निपातयेच्छरीरात्तु मृत्तिकां भक्षितां भिषक्||११७||
युक्तिज्ञः शोधनैस्तीक्ष्णैः प्रसमीक्ष्य बलाबलम्| शुद्धकायस्य सर्पींषि बलाधानानि योजयेत्||११८||
व्योषं बिल्वं हरिद्रे द्वे त्रिफला द्वे पुनर्नवे| मुस्तान्ययोरजः पाठा विडङ्गं देवदारु च||११९||
वृश्चिकाली च भार्गी च सक्षीरैस्तैः [१] समैर्घृतम्| साधयित्वा पिबेद्युक्त्या नरो मृद्दोषपीडितः||१२०||
तद्वत् केशरयष्ट्याह्वपिप्पलीक्षारशाद्वलैः| मृद्भक्षणादातुरस्य लौल्यादविनिवर्तिनः||१२१||
द्वेष्यार्थं भावितां कामं दद्यात्तद्दोषनाशनैः| विङ्गैलातिविषया निम्बपत्रेण पाठया||१२२||
वार्ताकैः कटुरोहिण्या कौटजैर्मूर्वयाऽपि वा|१२३|
यथादोषं प्रकुर्वीत भैषज्यं पाण्डुरोगिणाम्||१२३||
क्रियाविशेष एषोऽस्य मतो हेतुविशेषतः|१२४|

तिलपिष्टनिभं यस्तु वर्चः सृजति कामली||१२४||
श्लेष्मणा रुद्धमार्गं तत् पित्तं कफहरैर्जयेत्| रूक्षशीतगुरुस्वादुव्यायामैर्वेगनिग्रहैः||१२५||
कफसम्मूर्च्छितो वायुः स्थानात् पित्तं क्षिपेद्बली| हारिद्रनेत्रमूत्रत्वक् श्वेतवर्चास्तदा नरः||१२६||
भवेत् साटोपविष्टम्भो गुरुणा हृदयेन च| दौर्बल्याल्पाग्निपार्श्वार्तिहिक्काश्वासारुचिज्वरैः||१२७||
क्रमेणाल्पेऽनुसज्येत [१] पित्ते शाखासमाश्रिते|१२८|
बर्हितित्तिरिदक्षाणां रूक्षाम्लैः कटुकै रसैः||१२८||
शुष्कमूलककौलत्थैर्यूषैश्चान्नानि भोजयेत्| मातुलुङ्गरसं क्षौद्रपिप्पलीमरिचान्वितम्||१२९||
सनागरं पिबेत् पित्तं तथाऽस्यैति स्वमाशयम्|१३०|
कटुतीक्ष्णोष्णलवणैर्भृशाम्लैश्चाप्युपक्रमः||१३०||
आपित्तरागाच्छकृतो [१] वायोश्चाप्रशमाद्भवेत्| स्वस्थानमागते पित्ते पुरीषे पित्तरञ्जिते||१३१||
निवृत्तोपद्रवस्य स्यात् पूर्वः कामलिको विधिः|१३२|

यदा तु पाण्डोर्वर्णः स्याद्धरितश्यावपीतकः||१३२||
बलोत्साहक्षयस्तन्द्रा मन्द्राग्नित्वं मृदुज्वरः| स्त्रीष्वहर्षोऽङ्गमर्दश्च श्वासस्तृष्णाऽरुचिर्भ्रमः||१३३||
हलीमकं तदा तस्य विद्यादनिलपित्ततः|१३४|
गुडूचीस्वरसक्षीरसाधितं माहिषं घृतम्||१३४||
स पिबेत्त्रिवृतां स्निग्धो रसेनामलकस्य तु| विरिक्तो मधुरप्रायं भजेत् पित्तानिलापहम्||१३५||
द्राक्षालेहं च पूर्वोक्तं सर्पींषि मधुराणि च| यापनान् क्षीरबस्तींश्च शीलयेत्सानुवासनान्||१३६||
मार्द्वीकारिष्टयोगांश्च पिबेद्युक्त्याऽग्निवृद्धये| कासिकं चाभयालेहं पिप्पलीं मधुकं बलाम्||१३७||
पयसा च प्रयुञ्जीत यथादोषं यथाबलम्|१३८|
तत्र श्लोकौ-
पाण्डोः पञ्चविधस्योक्तं हेतुलक्षणभेषजम्||१३८||
कामला द्विविधा तेषां साध्यासाध्यत्वमेव च|
तेषां विकल्पो यश्चान्यो महाव्याधिर्हलीमकः| तस्य चोक्तं समासेन व्यञ्जनं सचिकित्सितम्||१३९||
इत्यग्निवेशकृते तन्त्रेऽप्राप्ते दृढबलसम्पूरिते चिकित्सास्थाने पाण्डुरोगचिकित्सितं नाम षोडशोऽध्यायः||१४0||





















Chapter 17
अथातो हिक्काश्वासचिकित्सितं व्याख्यास्यामः ||१||
इति ह स्माह भगवानात्रेयः ||२||

वेदलोकार्थतत्त्वज्ञमात्रेयमृषिमुत्तमम् |
अपृच्छत् संशयं धीमानग्निवेशः कृताञ्जलिः ||३||
य इमे द्विविधाः प्रोक्तास्त्रिदोषास्त्रिप्रकोपणाः |
रोगा नानात्मकास्तेषां कस्को भवति दुर्जयः ||४||
अग्निवेशस्य तद्वाक्यं श्रुत्वा मतिमतां वरः |
उवाच परमप्रीतः परमार्थविनिश्चयम् ||५||
कामं प्राणहरा रोगा बहवो न तु ते तथा |
यथा श्वासश्च हिक्का च प्राणानाशु निकृन्ततः ||६||
अन्यैरप्युपसृष्टस्य रोगैर्जन्तोः पृथग्विधैः |
अन्ते सञ्जायते हिक्का श्वासो वा तीव्रवेदनः ||७||

कफवातात्मकावेतौ पित्तस्थानसमुद्भवौ |
हृदयस्य रसादीनां धातूनां चोपशोषणौ ||८||
तस्मात् साधारणावेतौ मतौ परमदुर्जयौ |
मिथ्योपचरितौ क्रुद्धौ हत आशीविषाविव ||९||

पृथक् पञ्चविधावेतौ निर्दिष्टौ रोगसङ्ग्रहे |
तयोः शृणु समुत्थानं लिङ्गं च सभिषग्जितम् ||१०||
रजसा धूमवाताभ्यां शीतस्थानाम्बुसेवनात् |
व्यायामाद्ग्राम्यधर्माध्वरूक्षान्नविषमाशनात् ||११||
आमप्रदोषादानाहाद्रौक्ष्यादत्यपतर्पणात् |
दौर्बल्यान्मर्मणो घाताद्द्वन्द्वाच्छुद्ध्यतियोगतः ||१२||
अतीसारज्वरच्छर्दिप्रतिश्यायक्षतक्षयात् |
रक्तपित्तादुदावर्ताद्विसूच्यलसकादपि ||१३||
पाण्डुरोगाद्विषाच्चैव प्रवर्तेते गदाविमौ |
निष्पावमाषपिण्याकतिलतैलनिषेवणात् ||१४||
पिष्टशालूकविष्टम्भिविदाहिगुरुभोजनात् |
जलजानूपपिशितदध्यामक्षीरसेवनात् ||१५||
अभिष्यन्द्युपचाराच्च श्लेष्मलानां च सेवनात् |
कण्ठोरसः प्रतीघाताद्विबन्धैश्च पृथग्विधैः ||१६||
मारुतः प्राणवाहीनि स्रोतांस्याविश्य कुप्यति |
उरःस्थः कफमुद्धूय हिक्काश्वासान् करोति सः ||१७||
घोरान् प्राणोपरोधाय प्राणिनां पञ्च पञ्च च |१८|
उभयोः पूर्वरूपाणि शृणु वक्ष्याम्यतः परम् ||१८||
कण्ठोरसोर्गुरुत्वं च वदनस्य कषायता | हिक्कानां पूर्वरूपाणि कुक्षेराटोप एव च ||१९||
आनाहः पार्श्वशूलं च पीडनं हृदयस्य च | प्राणस्य च विलोमत्वं श्वासानां पूर्वलक्षणम् ||२०||
प्राणोदकान्नवाहीनि स्रोतांसि सकफोऽनिलः | हिक्का करोति संरुध्य तासां लिङ्गं पृथक् शृणु ||२१||
क्षीणमांसबलप्राणतेजसः सकफोऽनिलः | गृहीत्वा सहसा कण्ठमुच्चैर्घोषवतीं भृशम् ||२२||
करोति सततं हिक्कामेकद्वित्रिगुणं तथा | प्राणः स्रोतांसि मर्माणि संरुध्योष्माणमेव च ||२३||
सञ्ज्ञां मुष्णाति गात्राणां स्तम्भं सञ्जनयत्यपि | मार्गं चैवान्नपानानां रुणद्ध्युपहतस्मृतेः ||२४||
साश्रुविप्लुतनेत्रस्य स्तब्धशङ्खच्युतभ्रुवः | सक्तजल्पप्रलापस्य निर्वृतिं नाधिगच्छतः ||२५||
महामूला महावेगा महाशब्दा महाबला | महाहिक्केति सा नॄणां सद्यः प्राणहरा मता ||२६||
इति महाहिक्का |


हिक्कते यः प्रवृद्धस्तु कृशो दीनमना नरः | जर्जरेणोरसा कृच्छ्रं गम्भीरमनुनादयन् ||२७||
सञ्जृम्भन् सङ्क्षिपंश्चैव तथाऽङ्गानि प्रसारयन् | पार्श्वे चोभे समायम्य कूजन् स्तम्भरुगर्दितः ||२८||
नाभेः पक्वाशयाद्वाऽपि हिक्का चास्योपजायते | क्षोभयन्ती भृशं देहं नामयन्तीव ताम्यतः ||२९||
रुणद्ध्युच्छ्वासमार्गं तु प्रनष्टबलचेतसः | गम्भीरा नाम सा तस्य हिक्का प्राणान्तिकी मता ||३०||
इति गम्भीरा हिक्का |
व्यपेता जायते हिक्का याऽन्नपाने चतुर्विधे | आहारपरिणामान्ते भूयश्च लभते बलम् ||३१||
प्रलापवम्यतीसारतृष्णार्तस्य विचेतसः | जृम्भिणो विप्लुताक्षस्य शुष्कास्यस्य विनामिनः ||३२||
पर्याध्मातस्य हिक्का या जत्रुमूलादसन्तता | सा व्यपेतेति विज्ञेया हिक्का प्राणोपरोधिनी ||३३||
इति व्यपेता हिक्का |
क्षुद्रवातो यदा कोष्ठाद्व्यायामपरिघट्टितः | कण्ठे प्रपद्यते हिक्कां तदा क्षुद्रां करोति सः ||३४||
अतिदुःखा न सा चोरःशिरोमर्मप्रबाधिनी | न चोच्छ्वासान्नपानानां मार्गमावृत्य तिष्ठति ||३५||
वृद्धिमायस्यतो याति भुक्तमात्रे च मार्दवम् | यतः प्रवर्तते पूर्वं तत एव निवर्तते ||३६||
हृदयं क्लोम कण्ठं च तालुकं च समाश्रिता | मृद्वी सा क्षुद्रहिक्केति नृणां साध्या प्रकीर्तिता ||३७||
इति क्षुद्रहिक्का |
सहसाऽत्यभ्यवहृतैः पानान्नैः पीडितोऽनिलः | ऊर्ध्वं प्रपद्यते कोष्ठान्मद्यैर्वाऽतिमदप्रदैः ||३८||
तथाऽतिरोषभाष्याध्वहास्यभारातिवर्तनैः | वायुः कोष्ठगतो धावन् पानभोज्यप्रपीडितः ||३९||
उरःस्रोतः समाविश्य कुर्याद्धिक्कां ततोऽन्नजाम् | तथा शनैरसम्बन्धं क्षुवंश्चापि स हिक्कते ||४०||
न मर्मबाधाजननी नेन्द्रियाणां प्रबाधिनी | हिक्का पीते तथा भुक्ते शमं याति च साऽन्नजा ||४१||
इत्यन्नजा हिक्का |
अतिसञ्चितदोषस्य भक्तच्छेदकृशस्य च | व्याधिभिः क्षीणदेहस्य वृद्धस्यातिव्यवायिनः ||४२||
आसां या सा समुत्पन्ना हिक्का हन्त्याशु जीवितम् | यमिका च प्रलापार्तितृष्णामोहसमन्विता ||४३||
अक्षीणश्चाप्यदीनश्च स्थिरधात्विन्द्रियश्च यः | तस्य साधयितुं शक्या यमिका हन्त्यतोऽन्यथा ||४४||
यदा स्रोतांसि संरुध्य मारुतः कफपूर्वकः | विष्वग्व्रजति संरुद्धस्तदा श्वासान्करोति सः ||४५||

उद्धूयमानवातो यः शब्दवद्दुखितो नरः | उच्चैः श्वसिति संरुद्धो मत्तर्षभ इवानिशम् ||४६||
प्रनष्टज्ञानविज्ञानस्तथा विभ्रान्तलोचनः | विकृताक्ष्याननो बद्धमूत्रवर्चा विशीर्णवाक् ||४७||
दीनः प्रश्वसितं चास्य दूराद्विज्ञायते भृशम् | महाश्वासोपसृष्टः स क्षिप्रमेव विपद्यते ||४८||
इति महाश्वासः |
दीर्घं श्वसिति यस्तूर्ध्वं न च प्रत्याहरत्यधः | श्लेष्मावृतमुखस्रोताः क्रुद्धगन्धवहार्दितः ||४९||
ऊर्ध्वदृष्टिर्विपश्यंश्च विभ्रान्ताक्ष इतस्ततः | प्रमुह्यन् वेदनार्तश्च शुष्कास्योऽरतिपीडितः ||५०||
ऊर्ध्वश्वासे प्रकुपिते ह्यधःश्वासो निरुध्यते | मुह्यतस्ताम्यतश्चोर्ध्वं श्वासस्तस्यैव हन्त्यसून् ||५१||
इत्यूर्ध्वश्वासः |
यस्तु श्वसिति विच्छिन्नं सर्वप्राणेन पीडितः | न वा श्वसिति दुःखार्तो मर्मच्छेदरुगर्दितः ||५२||
आनाहस्वेदमूर्च्छार्तो दह्यमानेन बस्तिना | विप्लुताक्षः परिक्षीणः श्वसन् रक्तैकलोचनः ||५३||
विचेताः परिशुष्कास्यो विवर्णः प्रलपन्नरः | छिन्नश्वासेन विच्छिन्नः स शीघ्रं प्रजहात्यसून् ||५४||
इति छिन्नश्वासः |
प्रतिलोमं यदा वायुः स्रोतांसि प्रतिपद्यते | ग्रीवां शिरश्च सङ्गृह्य श्लेष्माणं समुदीर्य च ||५५||
करोति पीनसं तेन रुद्धो घुर्घुरुकं तथा | अतीव तीव्रवेगं च श्वासं प्राणप्रपीडकम् ||५६||
प्रताम्यत्यतिवेगाच्च कासते सन्निरुध्यते | प्रमोहं कासमानश्च स गच्छति मुहुर्मुहुः ||५७||
श्लेष्मण्यमुच्यमाने तु भृशं भवति दुःखितः | तस्यैव च विमोक्षान्ते मुहूर्तं लभते सुखम् ||५८||
अथास्योद्ध्वंसते कण्ठः कृच्छ्राच्छक्नोति भाषितुम् | न चापि निद्रां लभते शयानः श्वासपीडितः ||५९||
पार्श्वे तस्यावगृह्णाति शयानस्य समीरणः | आसीनो लभते सौख्यमुष्णं चैवाभिनन्दति ||६०||
उच्छ्रिताक्षो ललाटेन स्विद्यता भृशमर्तिमान् | विशुष्कास्यो मुहुः श्वासो मुहुश्चैवावधम्यते ||६१||
मेघाम्बुशीतप्राग्वातैः श्लेष्मलैश्चाभिवर्धते | स याप्यस्तमकश्वासः साध्यो वा स्यान्नवोत्थितः ||६२||
इति तमकश्वासः |
ज्वरमूर्च्छापरीतस्य विद्यात् प्रतमकं तु तम् | उदावर्तरजोऽजीर्णक्लिन्नकायनिरोधजः ||६३||
तमसा वर्धतेऽत्यर्थं शीतैश्चाशु प्रशाम्यति | मज्जतस्तमसीवाऽस्य विद्यात् सन्तमकं तु तम् ||६४||
इति प्रतमकसन्तमकश्वासौ |
रूक्षायासोद्भवः कोष्ठे क्षुद्रो वात उदीरयन् | क्षुद्रश्वासो न सोऽत्यर्थं दुःखेनाङ्गप्रबाधकः ||६५||
हिनस्ति न स गात्राणि न च दुःखो यथेतरे | न च भोजनपानानां निरुणद्ध्युचितां गतिम् ||६६||
नेन्द्रियाणां व्यथां नापि काञ्चिदापादयेद्रुजम् | स साध्य उक्तो बलिनः सर्वे चाव्यक्तलक्षणाः ||६७||
इति श्वासाः समुद्दिष्टा हिक्काश्चैव स्वलक्षणैः |६८|
एषां प्राणहरा वर्ज्या घोरास्ते ह्याशुकारिणः ||६८||
भेषजैः साध्ययाप्यांस्तु क्षिप्रं भिषगुपाचरेत् | उपेक्षिता दहेयुर्हि शुष्कं कक्षमिवानलः ||६९||
कारणस्थानमूलैक्यादेकमेव चिकित्सितम् | द्वयोरपि यथादृष्टमृषिभिस्तन्निबोधत ||७०||
हिक्काश्वासार्दितं स्निग्धैरादौ स्वेदैरुपाचरेत् | आक्तं लवणतैलेन नाडीप्रस्तरसङ्करैः ||७१||
तैरस्य ग्रथितः श्लेष्मा स्रोतःस्वभिविलीयते | खानि मार्दवमायान्ति ततो वातानुलोमता ||७२||
यथाऽद्रिकुञ्जेष्वर्कांशुतप्तं विष्यन्दते हिमम् | श्लेष्मा तप्तः स्थिरो देहे स्वेदैर्विष्यन्दते तथा ||७३||
स्विन्नं ज्ञात्वा ततस्तूर्णं भोजयेत् स्निग्धमोदनम् | मत्स्यानां शूकराणां वा रसैर्दध्युत्तरेण वा ||७४||
ततः श्लेष्मणि संवृद्धे वमनं पाययेत्तु तम् | पिप्पलीसैन्धवक्षौद्रैर्युक्तं वाताविरोधि यत् ||७५||
निर्हृते सुखमाप्नोति स कफे दुष्टविग्रहे | स्रोतःसु च विशुद्धेषु चरत्यविहतोऽनिलः ||७६||
लीनश्चेद्दोषशेषः स्याद्धूमैस्तं निर्हरेद्बुधः | हरिद्रां पत्रमेरण्डमूलं लाक्षां मनःशिलाम् ||७७||
सदेवदार्वलं मांसीं पिष्ट्वा वर्तिं प्रकल्पयेत् | तां घृताक्तां पिबेद्धूमं यवैर्वा घृतसंयुतैः ||७८||
मधूच्छिष्टं सर्जरसं घृतं मल्लकसम्पुटे | कृत्वा धूमं पिबेच्छृङ्गं बालं वा स्नायु वा गवाम् ||७९||
स्योनाकवर्धमानानां नाडीं शुष्कां कुशस्य वा | पद्मकं गुग्गुलुं लोहं शल्लकीं वा घृताप्लुतम् ||८०||
स्वरक्षीणातिसारासृक्पित्तदाहानुबन्धजान् | मधुरस्निग्धशीताद्यैर्हिक्काश्वासानुपाचरेत् ||८१||
न स्वेद्याः पित्तदाहार्ता रक्तस्वेदातिवर्तिनः | क्षीणधातुबला रूक्षा गर्भिण्यश्चापि पित्तलाः ||८२||
कोष्णैः काममुरःकण्ठं स्नेहसेकैः सशर्करैः | उत्कारिकोपनाहैश्च स्वेदयेन् मृदुभिः क्षणम् ||८३||
तिलोमामाषगोधूमचूर्णैर्वातहरैः सह | स्नेहैश्चोत्कारिका साम्लैः सक्षीरैर्वा कृता हिता ||८४||
नवज्वरामदोषेषु रूक्षस्वेदं विलङ्घनम् | समीक्ष्योल्लेखनं वाऽपि कारयेल्लवणाम्बुना ||८५||
अतियोगोद्धतं वातं दृष्ट्वा वातहरैर्भिषक् | रसाद्यैर्नातिशीतोष्णैरभ्यङ्गैश्च शमं नयेत् ||८६||
उदावर्ते तथाऽऽध्माने मातुलुङ्गाम्लवेतसैः | हिङ्गुपीलुबिडैश्चान्नं युक्तं स्यादनुलोमनम् ||८७||

हिक्काश्वासामयी ह्येको बलवान् दुर्बलोऽपरः | कफाधिकस्तथैवैको रूक्षो बह्वनिलोऽपरः ||८८||
कफाधिके बलस्थे च वमनं सविरेचनम् | कुर्यात् पथ्याशिने धूमलेहादिशमनं ततः ||८९||
वातिकान् दुर्बलान् बालान् वृद्धांश्चानिलसूदनैः | तर्पयेदेव शमनैः स्नेहयूषरसादिभिः ||९०||
अनुत्क्लिष्टकफास्विन्नदुर्बलानां विशोधनात् | वायुर्लब्धास्पदो मर्म संशोष्याशु हरेदसून् ||९१||
दृढान् बहुकफांस्तस्माद्रसैरानूपवारिजैः | तृप्तान्विशोधयेत्स्विन्नान् बृंहयेदितरान् भिषक् ||९२||
बर्हितित्तिरिदक्षाश्च जाङ्गलाश्च मृगद्विजाः | दशमूलीरसे सिद्धाः कौलत्थे वा रसे हिताः ||९३||
निदिग्धिकां बिल्वमध्यं कर्कटाख्यां दुरालभाम् | त्रिकण्टकं गुडूचीं च कुलत्थांश्च सचित्रकान् ||९४||
जले पक्त्वा रसः पूतः पिप्पलीघृतभर्जितः | सनागरः सलवणः स्याद्यूषो भोजने हितः ||९५||
रास्नां बलां पञ्चमूलं ह्रस्वं मुद्गान् सचित्रकान् | पक्त्वाऽम्भसि रसे तस्मिन् यूषः साध्यश्च पूर्ववत् ||९६||
पल्लवान्मातुलुङ्गस्य निम्बस्य कुलकस्य च | पक्त्वा मुद्गांश्च सव्योषान् क्षारयूषं विपाचयेत् ||९७||
दत्त्वा सलवणं क्षारं शिग्रूणि मरिचानि च | युक्त्या संसाधितो यूषो हिक्काश्वासविकारनुत् ||९८||
कासमर्दकपत्राणां यूषः शोभाञ्जनस्य च | शुष्कमूलकयूषश्च हिक्काश्वासनिवारणः ||९९||
सदधिव्योषसर्पिष्को यूषो वार्ताकजो हितः | शालिषष्टिकगोधूमयवान्नान्यनवानि च ||१००||
हिङ्गुसौवर्चलाजाजीबिडपौष्करचित्रकैः | सिद्धा कर्कटशृङ्ग्या च यवागूः श्वासहिक्किनाम् ||१०१||
दशमूलीशटीरास्नापिप्पलीमूलपौष्करैः | शृङ्गीतामलकीभार्गीगुडूचीनागराम्बुभिः ||१०२||
यवागूं विधिना सिद्धां कषायं वा पिबेन्नरः | कासहृद्ग्रहपार्श्वार्तिहिक्काश्वासप्रशान्तये ||१०३||
पुष्कराह्वशटीव्योषमातुलुङ्गाम्लवेतसैः | योजयेदन्नपानानि ससर्पिर्बिडहिङ्गुभिः ||१०४||
दशमूलस्य वा क्वाथमथवा देवदारुणः | तृषितो मदिरां वाऽपि हिक्काश्वासी पिबेन्नरः ||१०५||
पाठां मधुरसां रास्नां सरलं देवदारु च | प्रक्षाल्य जर्जरीकृत्य सुरामण्डे निधापयेत् ||१०६||
तं मन्दलवणं कृत्वा भिषक् प्रसृतसम्मितम् | पाययेत्तु ततो हिक्का श्वासश्चैवोपशाम्यति ||१०७||
हिङ्गु सौवर्चलं कोलं समङ्गां पिप्पलीं बलाम् | मातुलुङ्गरसे पिष्टमारनालेन वा पिबेत् ||१०८||
सौवर्चलं नागरं च भार्गीं द्विशर्करायुतम् | उष्णाम्बुना पिबेदेतद्धिक्काश्वासविकारनुत् ||१०९||
भार्गीनागरयोः कल्कं मरिचक्षारयोस्तथा | पीतद्रुचित्रकास्फोतामूर्वाणां चाम्बुना पिबेत् ||११०||
मधूलिका तुगाक्षीरी नागरं पिप्पली तथा | उत्कारिका घृते सिद्धा श्वासे पित्तानुबन्धजे ||१११||
श्वाविधं शशमांसं च शल्लकस्य च शोणितम् | पिप्पलीघृतसिद्धानि श्वासे वातानुबन्धजे ||११२||
सुवर्चलारसो दुग्धं घृतं त्रिकटुकान्वितम् | शाल्योदनस्यानुपानं वातपित्तानुगे हितम् ||११३||
शिरीषपुष्पस्वरसः सप्तपर्णस्य वा पुनः | पिप्पलीमधुसंयुक्तः कफपित्तानुगे मतः ||११४||
मधुकं पिप्पलीमूलं गुडो गोश्वशकृद्रसः [१] | घृतं क्षौद्रं कासश्वासहिक्काभिष्यन्दिनां शुभम् ||११५||
खराश्वोष्ट्रवराहाणां मेषस्य च गजस्य च | शकृद्रसं बहुकफे चैकैकं मधुना पिबेत् ||११६||
क्षारं चाप्यश्वगन्धाया लिह्यान्ना क्षौद्रसर्पिषा | मयूरपादनालं वा शकलं शल्लकस्य वा ||११७||
श्वाविज्जाण्डकचाषाणां [२] रोमाणि कुररस्य वा | शृङ्ग्येकद्विशफानां [३] वा चर्मास्थीनि खुरांस्तथा ||११८||
सर्वाण्येकैकशो वाऽपि दग्ध्वा क्षौद्रघृतान्वितम् | चूर्णं लीढ्वा जयेत् कासं हिक्कां श्वासं च दारुणम् ||११९||
एते हि कफसंरुद्धगतिप्राणप्रकोपजाः [४] | तस्मात्तन्मार्गशुद्ध्यर्थं देया लेहा न निष्कफे ||१२०||
कासिने च्छर्दनं दद्यात् स्वरभङ्गे च बुद्धिमान् | वातश्लेष्महरैर्युक्तं तमके तु विरेचनम् ||१२१||
उदीर्यते भृशतरं मार्गरोधाद्वहज्जलम् | यथा तथाऽनिलस्तस्य मार्गं नित्यं विशोधयेत् ||१२२||
शटीचोरकजीवन्तीत्वङ्मुस्तं पुष्कराह्वयम् | सुरसं तामलक्येला पिप्पल्यगुरु नागरम् ||१२३||
वालकं च समं चूर्णं कृत्वाऽष्टगुणशर्करम् | सर्वथा तमके श्वासे हिक्कायां च प्रयोजयेत् ||१२४||
मुक्ताप्रवालवैदूर्यशङ्खस्फटिकमञ्जनम् | ससारगन्धकाचार्कसूक्ष्मैलालवणद्वयम् [१] ||१२५||
ताम्रायोरजसी रूप्यं ससौगन्धिकसीसकम् [२] | जातीफलं शणाद्बीजमपामार्गस्य तण्डुलाः ||१२६||
एषां पाणितलं चूर्णं तुल्यानां क्षौद्रसर्पिषा | हिक्कां श्वासं च कासं च लीढमाशु नियच्छति ||१२७||
अञ्जनात्तिमिरं काचं नीलिकां पुष्पकं तमः | मल्यं [३] कण्डूमभिष्यन्दमर्म चैव प्रणाशयेत् ||१२८||
इति मुक्ताद्यं चूर्णम् |
शटीपुष्करमूलानां चूर्णमामलकस्य च | मधुना संयुतं लेह्यं चूर्णं वा काललोहजम् ||१२९||
सशर्करां तामलकीं द्राक्षां गोश्वशकृद्रसम् | तुल्यं गुडं नागरं च प्राशयेन्नावयेत्तथा ||१३०||
लशुनस्य पलाण्डोर्वा मूलं गृञ्जनकस्य वा | नावयेच्चन्दनं वाऽपि नारीक्षीरेण संयुतम् ||१३१||
सुखोष्णं घृतमण्डं वा सैन्धवेनावचूर्णितम् | नावयेन्माक्षिकीं विष्ठामलक्तकरसेन वा ||१३२||
नारीक्षीरेण सिद्धं वा सर्पिर्मधुरकैरपि | पीतं नस्तो निषिक्तं वा सद्यो हिक्कां नियच्छति ||१३३||
सकृदुष्णं सकृच्छीतं व्यत्यासाद्धिक्किनां पयः | पाने नस्तःक्रियायां वा शर्करामधुसंयुतम् ||१३४||
अधोभागैर्घृतं सिद्धं सद्यो हिक्कां नियच्छति | पिप्पलीमधुयुक्तौ वा रसौ धात्रीकपित्थयोः ||१३५||
लाजालाक्षामधुद्राक्षापिप्पल्यश्वशकृद्रसान् | लिह्यात् कोलमधुद्राक्षापिप्पलीनागराणि वा ||१३६||
शीताम्बुसेकः सहसा त्रासो विस्मापनं भयम् | क्रोधहर्षप्रियोद्वेगा हिक्काप्रच्यावना मताः ||१३७||
हिक्काश्वासविकाराणां निदानं यत् प्रकीर्तितम् | वर्ज्यमारोग्यकामैस्तद्धिक्काश्वासविकारिभिः ||१३८||
हिक्काश्वासानुबन्धा [१] ये शुष्कोरःकण्ठतालुकाः | प्रकृत्या रूक्षदेहाश्च सर्पिर्भिस्तानुपाचरेत् ||१३९||
दशमूलरसे सर्पिर्दधिमण्डे च साधयेत् | कृष्णासौवर्चलक्षारवयःस्थाहिङ्गुचोरकैः ||१४०||
कायस्थया च तत् पानाद्धिक्काश्वासौ प्रणाशयेत् |१४१|
तेजोवत्यभया कुष्ठं पिप्पली कटुरोहिणी ||१४१||
भूतीकं पौष्करं मूलं पलाशश्चित्रकः शटी | सौवर्चलं तामलकी सैन्धवं बिल्वपेशिका ||१४२||
तालीसपत्रं जीवन्ती वचा तैरक्षसम्मितैः | हिङ्गुपादैर्घृतप्रस्थं पचेत्तोये चतुर्गुणे ||१४३||
एतद्यथाबलं पीत्वा हिक्काश्वासौ जयेन्नरः | शोथानिलार्शोग्रहणीहृत्पार्श्वरुज [१] एव च ||१४४||
इति तेजोवत्यादिघृतम् |
मनःशिलासर्जरसलाक्षारजनिपद्मकैः | मञ्जिष्ठैलैश्च कर्षांशैः प्रस्थः सिद्धो घृताद्धितः ||१४५||
जीवनीयोपसिद्धं वा सक्षौद्रं लेहयेद्धृतम् | त्र्यूषणं दाधिकं वाऽपि पिबेद्वासाघृतं तथा ||१४६||
इति मनःशिलादिघृतम् |
यत्किञ्चित् कफवातघ्नमुष्णं वातानुलोमनम् | भेषजं पानमत्रं वा तद्धितं श्वासहिक्किने ||१४७||
वातकृद्वा कफहरं कफकृद्वाऽनिलापहम् | कार्यं नैकान्तिकं ताभ्यां प्रायः श्रेयोऽनिलापहम् ||१४८||
सर्वेषां बृंहणे ह्यल्पः शक्यश्च प्रायशो भवेत् | नात्यर्थं शमनेऽपायो भृशोऽशक्यश्च कर्शने ||१४९||
तस्माच्छुद्धानशुद्धांश्च शमनैर्बृंहणैरपि | हिक्काश्वासार्दिताञ्जन्तून् प्रायशः समुपाचरेत् ||१५०||
तत्र श्लोकः
दुर्जयत्वे समुत्पत्तौ क्रियैकत्वे च कारणम् | लिङ्गं पथ्यं च हिक्कानां श्वासानां चेह दर्शितम् ||१५१||
इत्यग्निवेशकृते तन्त्रे चरकप्रतिसंस्कृतेऽप्राप्ते दृढबलसम्पूरिते चिकित्सास्थाने हिक्काश्वासचिकित्सितं नाम सप्तदशोऽध्यायः ||१७||















Chapter -18
अथातः कासचिकित्सितं व्याख्यास्यामः ||१||
इति ह स्माह भगवानात्रेयः ||२||
तपसा यशसा धृत्या धिया च परयाऽन्वितः | आत्रेयः कासशान्त्यर्थं प्राह सिद्धं चिकित्सितम् ||३||
वातादिजास्त्रयो ये च क्षतजः क्षयजस्तथा | पञ्चैते स्युर्नृणां कासा वर्धमानाः क्षयप्रदाः ||४||
पूर्वरूपं भवेत्तेषां शूकपूर्णगलास्यता | कण्ठे कण्डूश्च भोज्यानामवरोधश्च जायते ||५||
अधःप्रतिहतो वायुरूर्ध्वस्रोतःसमाश्रितः | उदानभावमापन्नः कण्ठे सक्तस्तथोरसि ||६||
आविश्य शिरसः खानि सर्वाणि प्रतिपूरयन् | आभञ्जन्नाक्षिपन् देहं हनुमन्ये तथाऽक्षिणी ||७||
नेत्रे पृष्ठमुरःपार्श्वे निर्भुज्य स्तम्भयंस्ततः | शुष्को वा सकफो वाऽपि कसनात्कास उच्यते ||८||
प्रतिघातविशेषेण तस्य वायोः सरंहसः | वेदनाशब्दवैशिष्ट्यं कासानामुपजायते ||९||

रूक्षशीतकषायाल्पप्रमितानशनं स्त्रियः | वेगधारणमायासो वातकासप्रवर्तकाः ||१०||
हृत्पार्श्वोरःशिरःशूलस्वरभेदकरो भृशम् | शुष्कोरःकण्ठवक्रस्य हृष्टलोम्नः प्रताम्यतः ||११||
निर्घोषदैन्यस्तननदौर्बल्यक्षोभमोहकृत् | शुष्ककासः कफं शुष्कं कृच्छ्रान्मुक्त्वाऽल्पतां व्रजेत् ||१२||
स्निग्धाम्ललवणोष्णैश्च भुक्तपीतैः प्रशाम्यति | ऊर्ध्ववातस्य जीर्णेऽन्ने वेगवान्मारुतो भवेत् ||१३||
:
कटुकोष्णविदाह्यम्लक्षाराणामतिसेवनम् | पित्तकासकरं क्रोधः सन्तापश्चाग्निसूर्यजः ||१४||
पीतनिष्ठीवनाक्षित्वं तिक्तास्यत्वं स्वरामयः | उरोधूमायनं तृष्णा दाहो मोहोऽरुचिर्भ्रमः ||१५||
प्रततं कासमानश्च ज्योतींषीव च पश्यति | श्लेष्माणं पित्तसंसृष्टं निष्ठीवति च पैत्तिके ||१६||

गुर्वभिष्यन्दिमधुरस्निग्धस्वप्नाविचेष्टनैः | वृद्धः श्लेष्माऽनिलं रुद्ध्वा कफकासं करोति हि ||१७||
मन्दाग्नित्वारुचिच्छर्दिपीनसोत्क्लेशगौरवैः | लोमहर्षास्यमाधुर्यक्लेदसंसदनैर्युतम् ||१८||
बहुलं मधुरं स्निग्धं निष्ठीवति घनं कफम् | कासमानो ह्यरुग् वक्षः सम्पूर्णमिव मन्यते ||१९||
अतिव्यवायभाराध्वयुद्धाश्वगजविग्रहैः | रूक्षस्योरः क्षतं वायुर्गृहीत्वा कासमावहेत् ||२०||
स पूर्वं कासते शुष्कं ततः ष्ठीवेत् सशोणितम् | कण्ठेन रुजताऽत्यर्थं विरुग्णेनेव चोरसा ||२१||
सूचीभिरिव तीक्ष्णाभिस्तुद्यमानेन शूलिना | दुःखस्पर्शेन शूलेन भेदपीडाभितापिना ||२२||
पर्वभेदज्वरश्वासतृष्णावैस्वर्यपीडितः | पारावत इवाकूजन् कासवेगात्क्षतोद्भवात् ||२३||
विषमासात्म्यभोज्यातिव्यवायाद्वेगनिग्रहात् | घृणिनां शोचतां नॄणां व्यापन्नेऽग्नौ त्रयो मलाः ||२४||
कुपिताः क्षयजं कासं कुर्युर्देहक्षयप्रदम् | दुर्गन्धं हरितं रक्तं ष्ठीवेत् पूयोपमं कफम् ||२५||
स्थानादुत्कासमानश्च हृदयं मन्यते च्युतम् | अकस्मादुष्णशीतार्तो बह्वाशी दुर्बलः कृशः ||२६||
स्निग्धाच्छमुखवर्णत्वक् श्रीमद्दर्शनलोचनः | पाणिपादतलैः श्लक्ष्णैः सततासूयको घृणी ||२७||
ज्वरो मिश्राकृतिस्तस्य पार्श्वरुक् पीनसोऽरुचिः | भिन्नसंहतवर्चस्त्वं स्वरभेदोऽनिमित्ततः ||२८||
इत्येष क्षयजः कासः क्षीणानां देहनाशनः | साध्यो बलवतां वा स्याद्याप्यस्त्वेवं क्षतोत्थितः ||२९||
नवौ कदाचित् सिध्येतामेतौ पादगुणान्वितौ | स्थविराणां जराकासः सर्वो याप्यः प्रकीर्तितः ||३०||
त्रीन्साध्यान्साधयेत्पूर्वान् पथ्यैर्याप्यांश्च यापयेत् | चिकित्सामत ऊर्ध्वं तु शृणु कासनिबर्हिणीम् ||३१||
रूक्षस्यानिलजं कासमादौ स्नेहैरुपाचरेत् | सर्पिर्भिर्बस्तिभिः पेयायूषक्षीररसादिभिः ||३२||
वातघ्नसिद्धैः स्नेहाद्यैर्धूमैर्लेहैश्च युक्तितः | अभ्यङ्गैः परिषेकैश्च स्निग्धैः स्वेदैश्च बुद्धिमान् ||३३||
बस्तिभिर्बद्धविड्वातं शुष्कोर्ध्वं चोर्ध्वभक्तिकैः | घृतैः सपित्तं सकफं जयेत् स्नेहविरेचनैः ||३४||
कण्टकारीगुडूचीभ्यां पृथक् त्रिंशत्पलाद्रसे | प्रस्थः सिद्धो घृताद्वातकासनुद्वह्निदीपनः ||३५||
इति कण्टकारीघृतम् |

पिप्पलीपिप्पलीमूलचव्यचित्रकनागरैः | धान्यपाठावचारास्नायष्ट्याह्वक्षारहिङ्गुभिः ||३६||
कोलमात्रैर्घृतप्रस्थाद्दशमूलीरसाढके | सिद्धाच्चतुर्थिकां पीत्वा पेयामण्डं पिबेदनु ||३७||
तच्छ्वासकासहृत्पार्श्वग्रहणीदोषगुल्मनुत् | पिप्पल्याद्यं घृतं चैतदात्रेयेण प्रकीर्तितम् ||३८||
इति पिप्पल्यादिघृतम् |
त्र्यूषणं त्रिफलां द्राक्षां काश्मर्याणि परूषकम् | द्वे पाठे देवदार्वृद्धिं स्वगुप्तां चित्रकं शटीम् ||३९||
ब्राह्मीं तामलकीं मेदां काकनासां शतावरीम् | त्रिकण्टकं विदारीं च पिष्ट्वा कर्षसमं घृतात् ||४०||
प्रस्थं चतुर्गुणे क्षीरे सिद्धं कासहरं पिबेत् | ज्वरगुल्मारुचिप्लीहशिरोहृत्पार्श्वशूलनुत् ||४१||
कामलार्शोऽनिलाष्ठीलाक्षतशोषक्षयापहम् | त्र्यूषणं नाम विख्यातमेतद्धृतमनुत्तमम् ||४२||
इति त्र्यूषणाद्यं घृतम् |
द्रोणेऽपां साधयेद्रास्नां दशमूलीं शतावरीम् | पलिकां माणिकांशांस्तु कुलत्थान्बदरान्यवान् ||४३||
तुलार्धं चाजमांसस्य पादशेषेण तेन च | घृताढकं समक्षीरं जीवनीयैः पलोन्मितैः ||४४||
सिद्धं तद्दशभिः कल्कैर्नस्यपानानुवासनैः | समीक्ष्य वातरोगेषु यथावस्थं प्रयोजयेत् ||४५||
पञ्चकासान् शिरःकम्पं शूलं वङ्क्षणयोनिजम् | सर्वाङ्गैकाङ्गरोगांश्च सप्लीहोर्ध्वानिलाञ्जयेत् ||४६||
इति रास्नाघृतम् |
विडङ्गं नागरं रास्ना पिप्पली हिङ्गु सैन्धवम् | भार्गी क्षारश्च तच्चूर्णं पिबेद्वा घृतमात्रया ||४७||
सकफेऽनिलजे कासे श्वासहिक्काहताग्निषु | द्वौ क्षारौ पञ्चकोलानि पञ्चैव लवणानि च ||४८||
शटीनागरकोदीच्यकल्कं वा वस्त्रगालितम् | पाययेत घृतोन्मिश्रं वातकासनिबर्हणम् ||४९||
दुरालभां शटीं द्राक्षां शृङ्गवेरं सितोपलाम् | लिह्यात् कर्कटशृङ्गीं च कासे तैलेन वातजे ||५०||
दुःस्पर्शां पिप्पलीं मुस्तं भार्गीं कर्कटकीं शटीम् | पुराणगुडतैलाभ्यां चूर्णितं वाऽपि लेहयेत् ||५१||
विडङ्गं सैन्धवं कुष्ठं व्योषं हिङ्गु मनःशिलाम् | मधुसर्पिर्युतं कासहिक्काश्वासं जयेल्लिहन् ||५२||
चित्रकं पिप्पलीमूलं व्योषं हिङ्गु दुरालभाम् | शटीं पुष्करमूलं च श्रेयसीं सुरसां वचाम् ||५३||
भार्गीं छिन्नरुहां रास्नां शृङ्गीं द्राक्षां च कार्षिकान् | कल्कानर्धतुलाक्वाथे निदिग्ध्याः पलविंशतिम् ||५४||
दत्त्वा मत्स्यण्डिकायाश्च घृताच्च कुडवं पचेत् | सिद्धं शीतं पृथक् क्षौद्रपिप्पलीकुडवान्वितम् ||५५||
चतुष्पलं तुगाक्षीर्याश्चूर्णितं तत्र दापयेत् | लेहयेत् कासहृद्रोगश्वासगुल्मनिवारणम् ||५६||
इति चित्रकादिलेहः |
दशमूलीं स्वयङ्गुप्तां शङ्खपुष्पीं शटीं बलाम् | हस्तिपिप्पल्यपामार्गपिप्पलीमूलचित्रकान् ||५७||
भार्गीं पुष्करमूलं च द्विपलांशं यवाढकम् | हरीतकीशतं चैकं जले पञ्चाढके पचेत् ||५८||
यवैः स्विन्नैः कषायं तं पूतं तच्चाभयाशतम् | पचेद्गुडतुलां दत्त्वा कुडवं च पृथग्घृतात् ||५९||
तैलात् सपिप्पलीचूर्णात् सिद्धशीते च माक्षिकात् | लिह्याद्द्वे चाभये नित्यमतः खादेद्रसायनात् ||६०||
तद्वलीपलितं हन्ति वर्णायुर्बलवर्धनम् | पञ्चकासान् क्षयं श्वासं हिक्कां च विषमज्वरम् ||६१||
हन्यात्तथाऽर्शोग्रहणीहृद्रोगारुचिपीनसान् | अगस्त्यविहितं श्रेष्ठं रसायनमिदं शुभम् ||६२||
इत्यगस्त्यहरीतकी |
सैन्धवं पिप्पलीं भार्गीं शृङ्गवेरं दुरालभाम् | दाडिमाम्लेन कोष्णेन भार्गीनागरमम्बुना ||६३||
पिबेत् खदिरसारं वा मदिरादधिमस्तुभिः | अथवा पिप्पलीकल्कं घृतभृष्टं ससैन्धवम् ||६४||
शिरसः पीडने स्रावे नासाया हृदि ताम्यति | कासप्रतिश्यायवतां धूमं वैद्यः प्रयोजयेत् ||६५||
दशाङ्गुलोन्मितां नाडीमथवाऽष्टाङ्गुलोन्मिताम् | शरावसम्पुटच्छिद्रे कृत्वा जिह्मां विचक्षणः ||६६||
वैरेचनं मुखेनैव कासवान् धूममापिबेत् | तमुरः केवलं प्राप्तं मुखेनैवोद्वमेत् पुनः ||६७||
स ह्यस्य तैक्ष्ण्याद्विच्छिद्य श्लेष्माणमुरसि स्थितम् | निष्कृष्य शमयेत् कासं वातश्लेष्मसमुद्भवम् ||६८||
मनःशिलालमधुकमांसीमुस्तेङ्गुदैः पिबेत् | धूमं तस्यानु च क्षीरं सुखोष्णं सगुडं पिबेत् ||६९||
एष कासान् पृथग्दोषसन्निपातसमुद्भवान् | धूमो हन्यादसंसिद्धानन्यैर्योगशतैरपि ||७०||
प्रपौण्डरीकं मधुकं शार्ङ्गेष्टां समनःशिलाम् | मरिचं पिप्पलीं द्राक्षामेलां सुरसमञ्जरीम् ||७१||
कृत्वा वर्तिं पिबेद्धूमं क्षौमचेलानुवर्तिताम् | घृताक्तामनु च क्षीरं गुडोदकमथापि वा ||७२||
मनःशिलैलामरिचक्षाराञ्जनकुटन्नटैः | वंशलेखनसेव्यालक्षौमलक्तकरोहिषैः ||७३||
पूर्वकल्पेन धूमोऽयं सानुपानो विधीयते | मनःशिलाले तद्वच्च पिप्पलीनागरैः सह ||७४||
त्वगैङ्गुदी बृहत्यौ द्वे तालमूली मनःशिला | कार्पासास्थ्यश्वगन्धा च धूमः कासविनाशनः ||७५||
ग्राम्यानूपौदकैः शालियवगोधूमषष्टिकान् | रसैर्माषात्मगुप्तानां यूषैर्वा भोजयेद्धितान् ||७६||
यवानीपिप्पलीबिल्वमध्यनागरचित्रकैः | रास्नाजाजीपृथक्पर्णीपलाशशटिपौष्करैः ||७७||
स्निग्धाम्ललवणां सिद्धां पेयामनिलजे पिबेत् | कटीहृत्पार्श्वकोष्ठार्तिश्वासहिक्काप्रणाशिनीम् ||७८||
दशमूलरसे तद्वत्पञ्चकोलगुडान्विताम् | सिद्धां समतिलां दद्यात्क्षीरे वाऽपि ससैन्धवाम् ||७९||
मात्स्यकौक्कुटवाराहैरामिषैर्वा घृतान्विताम् | सिद्धां ससैन्धवां पेयां वातकासी पिबेन्नरः ||८०||
वास्तुको वायसीशाकं मूलकं सुनिषण्णकम् | स्नेहास्तैलादयो भक्ष्याः क्षीरेक्षुरसगौडिकाः ||८१||
दध्यारनालाम्लफलप्रसन्नापानमेव च | शस्यते वातकासे तु स्वाद्वम्ललवणानि च ||८२||
इति वातकासचिकित्सा |
पैत्तिके सकफे कासे वमनं सर्पिषा हितम् | तथा मदनकाश्मर्यमधुकक्वथितैर्जलैः ||८३||
यष्ट्याह्वफलकल्कैर्वा विदारीक्षुरसायुतैः | हृतदोषस्ततः शीतं मधुरं च क्रमं भजेत् ||८४||
पैत्ते तनुकफे कासे त्रिवृतां मधुरैर्युताम् | दद्याद्घनकफे तिक्तैर्विरेकार्थे युतां भिषक् ||८५||
स्निग्धशीतस्तनुकफे रूक्षशीतः कफे घने | क्रमः कार्यः परं भोज्यैः स्नेहैर्लेहैश्च शस्यते ||८६||
शृङ्गाटकं पद्मबीजं नीलीसाराणि पिप्पली | पिप्पलीमुस्तयष्ट्याह्वद्राक्षामूर्वामहौषधम् ||८७||
लाजाऽमृतफला द्राक्षा त्वक्क्षीरी पिप्पली सिता | पिप्पलीपद्मकद्राक्षा बृहत्याश्च फलाद्रसः ||८८||
खर्जूरं पिप्पली वांशी श्वदंष्ट्रा चेति पञ्च ते | घृतक्षौद्रयुता लेहाः श्लोकार्धैः पित्तकासिनाम् ||८९||
शर्कराचन्दनद्राक्षामधुधात्रीफलोत्पलैः | पैत्ते, समुस्तमरिचः सकफे, सघृतोऽनिले ||९०||
मृद्वीकार्धशतं त्रिंशत्पिप्पलीः शर्करापलम् | लेहयेन्मधुना गोर्वा क्षीरपं च शकृद्रसम् ||९१||
त्वगेलाव्योषमृद्वीकापिप्पलीमूलपौष्करैः | लाजामुस्तशटीरास्नाधात्रीफलबिभीतकैः ||९२||
शर्कराक्षौद्रसर्पिर्भिर्लेहः कासविनाशनः | श्वासं हिक्कां क्षयं चैव हृद्रोगं च प्रणाशयेत् ||९३||
पिप्पल्यामलकं द्राक्षां लाक्षां लाजां सितोपलाम् | क्षीरे पक्त्वा घनं शीतं लिह्यात् क्षौद्राष्टभागिकम् ||९४||
विदारीक्षुमृणालानां रसान् क्षीरं सितोपलाम् | पिबेद्वा मधुसंयुक्तं पित्तकासहरं परम् ||९५||
मधुरैर्जाङ्गलरसैः श्यामाकयवकोद्रवाः | मुद्गादियूषैः शाकैश्च तिक्तकैर्मात्रया हिताः ||९६||
घनश्लेष्मणि लेहास्तु तिक्तका मधुसंयुताः | शालयः स्युस्तनुकफे षष्टिकाश्च रसादिभिः ||९७||
शर्कराम्भोऽनुपानार्थं द्राक्षेक्षूणां रसाः पयः | सर्वं च मधुरं शीतमविदाहि प्रशस्यते ||९८||
काकोलीबृहतीमेदायुग्मैः सवृषनागरैः | पित्तकासे रसान् क्षीरं यूषांश्चाप्युपकल्पयेत् ||९९||
शरादिपञ्चमूलस्य पिप्पलीद्राक्षयोस्तथा | कषायेण शृतं क्षीरं पिबेत् समधुशर्करम् ||१००||
स्थिरासितापृश्निपर्णीश्रावणीबृहतीयुगैः | जीवकर्षभकाकोलीतामलक्यृद्धिजीवकैः ||१०१||
शृतं पयः पिबेत् कासी ज्वरी दाही क्षतक्षयी | तज्जं वा साधयेत् सर्पिः सक्षीरेक्षुरसं भिषक् ||१०२||
जीवकाद्यैर्मधुरकैः फलैश्चाभिषुकादिभिः | कल्कैस्त्रिकार्षिकैः सिद्धे पूतशीते प्रदापयेत् ||१०३||
शर्करापिप्पलीचूर्णं त्वक्क्षीर्या मरिचस्य च | शृङ्गाटकस्य चावाप्य क्षौद्रगर्भान्पलोन्मितान् ||१०४||
गुडान् गोधूमचूर्णेन कृत्वा खादेद्धिताशनः | शुक्रासृग्दोषशोषेषु कासे क्षीणक्षतेषु च ||१०५||
शर्करानागरोदीच्यं कण्टकारीं शटीं समम् | पिष्ट्वा रसं पिबेत्पूतं वस्त्रेण घृतमूर्च्छितम् ||१०६||
महिष्यजाविगोक्षीरधात्रीफलरसैः समैः | सर्पिः सिद्धं पिबेद्युक्त्या पित्तकासनिबर्हणम् ||१०७||
इति पित्तकासचिकित्सा |
बलिनं वमनैरादौ शोधितं कफकासिनम् | यवान्नैः कटूरूक्षोष्णैः कफघ्नैश्चाप्युपाचरेत् ||१०८||
पिप्पलीक्षारिकैर्युषैः कौलत्थैर्मूलकस्य च | लघून्यन्नानि भुञ्जीत रसैर्वा कटुकान्वितैः ||१०९||
धान्वबैलरसैः स्नेहैस्तिलसर्षपबिल्वजैः | मध्वम्लोष्णाम्बुतक्रं वा मद्यं वा निगदं पिबेत् ||११०||
पौष्करारग्वधं मूलं पटोलं तैर्निशास्थितम् | जलं मधुयुतं पेयं कालेष्वन्नस्य वा त्रिषु ||१११||
कट्फलं कत्तृणं भार्गीं मुस्तं धान्यं वचाभये | शुण्ठीं पर्पटकं शृङ्गीं सुराह्वं च शृतं जले ||११२||
मधुहिङ्गुयुतं पेयं कासे वातकफात्मके | कण्ठरोगे मुखे शूने श्वासहिक्काज्वरेषु च ||११३||
पाठां शुण्ठीं शटीं मूर्वां गवाक्षीं मुस्तपिप्पलीम् | पिष्ट्वा घर्माम्बुना हिङ्गुसैन्धवाभ्यां युतां पिबेत् ||११४||
नागरातिविषे मुस्तं शृङ्गीं कर्कटकस्य च | हरीतकीं शटीं चैव तेनैव विधिना पिबेत् ||११५||
तैलभृष्टं च पिप्पल्याः कल्काक्षं ससितोपलम् | पिबेद्वा श्लेष्मकासघ्नं कुलत्थरससंयुतम् ||११६||
कासमर्दाश्वविट्भृङ्गराजवार्ताकजो रसः | सक्षौद्रः कफकासघ्नः सुरसस्यासितस्य च ||११७||
देवदारु शटी रास्ना कर्कटाख्या दुरालभा | पिप्पली नागरं मुस्तं पथ्याधात्रीसितोपलाः ||११८||
मधुतैलयुतावेतौ लेहौ वातानुगे कफे | पिप्पली पिप्पलीमूलं चित्रको हस्तिपिप्पली ||११९||
पथ्या तामलकी धात्री भद्रमुस्ता च पिप्पली | देवदार्वभया मुस्तं पिप्पली विश्वभेषजम् ||१२०||
विशाला पिप्पली मुस्तं त्रिवृता चेति लेहयेत् | चतुरो मधुना लेहान् कफकासहरान् भिषक् ||१२१||
सौवर्चलाभयाधात्रीपिप्पलीक्षारनागरम् | चूर्णितं सर्पिषा वातकफकासहरं पिबेत् ||१२२||
दशमूलाढके प्रस्थं घृतस्याक्षसमैः पचेत् |
पुष्कराह्वशटीबिल्वसुरसव्योषहिङ्गुभिः ||१२३||
पेयानुपानं तत् पेयं कासे वातकफात्मके | श्वासरोगेषु सर्वेषु कफवातात्मकेषु च ||१२४||
इति दशमूलादिघृतम् |
समूलफलपत्रायाः कण्टकार्या रसाढके | घृतप्रस्थं बलाव्योषविडङ्गशटिचित्रकैः ||१२५||
सौवर्चलयवक्षारपिप्पलीमूलपौष्करैः | वृश्चीरबृहतीपथ्यायवानीदाडिमर्धिभिः ||१२६||
द्राक्षापुनर्नवाचव्यदुरालम्भाम्लवेतसैः | शृङ्गीतामलकीभार्गीरास्नागोक्षुरकैः पचेत् ||१२७||
कल्कैस्तत् सर्वकासेषु हिक्काश्वासेषु शस्यते | कण्टकारीघृतं ह्येतत् कफव्याधिनिसूदनम् ||१२८||
इति कण्टकारीघृतम् |
कुलत्थरसयुक्तं वा पञ्चकोलशृतं घृतम् | पाययेत् कफजे कासे हिक्काश्वासे च शस्यते ||१२९||
इति कुलत्थादिघृतम् |
धूमांस्तानेव दद्याच्च ये प्रोक्ता वातकासिनाम् | कोशातकीफलान्मध्यं पिबेद्वा समनःशिलम् ||१३०||
तमकः कफकासे तु स्याच्चेत् पित्तानुबन्धजः | पित्तकासक्रियां तत्र यथावस्थं प्रयोजयेत् ||१३१||
वाते कफानुबन्धे तु कुर्यात् कफहरीं क्रियाम् | पित्तानुबन्धयोर्वातकफयोः पित्तनाशिनीम् ||१३२||
आर्द्रे विरूक्षणं, शुष्के स्निग्धं, वातकफात्मके | कासेऽन्नपानं कफजे सपित्ते तिक्तसंयुतम् ||१३३||
इति कफजकासचिकित्सा |
कासमात्ययिकं मत्वा क्षतजं त्वरया जयेत् | मधुरैर्जीवनीयैश्च बलमांसविवर्धनैः ||१३४||
पिप्पली मधुकं पिष्टं कार्षिकं ससितोपलम् | प्रास्थिकं गव्यमाजं च क्षीरमिक्षुरसस्तथा ||१३५||
यवगोधूममृद्वीकाचूर्णमामलकाद्रसः | तैलं च प्रसृतांशानि तत् सर्वं मृदुनाऽग्निना ||१३६||
पचेल्लेहं घृतक्षौद्रयुक्तः स क्षतकासहा | श्वासहृद्रोगकार्श्येषु हितो वृद्धेऽल्परेतसि ||१३७||
क्षतकासाभिभूतानां वृत्तिः स्यात् पित्तकासिकी | क्षीरसर्पिर्मधुप्राया संसर्गे तु विशेषणम् ||१३८||
वातपित्तार्दितेऽभ्यङ्गो गात्रभेदे घृतैर्हितः | तैलैर्मारुतरोगघ्नैः पीड्यमाने च वायुना ||१३९||
हृत्पार्श्वार्तिषु पानं स्याज्जीवनीयस्य सर्पिषः | सदाहं कासिनो रक्तं ष्ठीवतः सबलेऽनले ||१४०||
मांसोचितेभ्यः क्षामेभ्यो लावादीनां रसा हिताः | तृष्णार्तानां पयश्छागं शरमूलादिभिः शृतम् ||१४१||
रक्ते स्रोतोभ्य आस्याद्वाऽप्यागते क्षीरजं घृतम् | नस्यं पानं यवागूर्वा श्रान्ते क्षामे हतानले ||१४२||
स्तम्भायामेषु महतीं मात्रां वा सर्पिषः पिबेत् | कुर्याद्वा वातरोगघ्नं पित्तरक्ताविरोधि यत् ||१४३||
निवृत्ते क्षतदोषे तु कफे वृद्ध उरः क्षते | दाल्यते कासिनो यस्य स धूमान्ना पिबेदिमान् ||१४४||
द्वे मेदे मधुकं द्वे च बले तैः क्षौमलक्तकैः | वर्तितैर्धूममापीय जीवनीयघृतं पिबेत् ||१४५||
मनःशिलापलाशाजगन्धात्वक्क्षीरिनागरैः | भावयित्वा पिबेत् क्षौममनु चेक्षुगुडोदकम् ||१४६||
पिष्ट्वा मनःशिलां तुल्यामार्द्रया वटशुङ्गया | ससर्पिष्कं पिबेद्धूमं तित्तिरिप्रतिभोजनम् ||१४७||
भावितं जीवनीयैर्वा कुलिङ्गाण्डरसायुतैः | क्षौमं धूमं पिबेत् क्षीरं शृतं चायोगुडैरनु ||१४८||
इति क्षतजकासचिकित्सा |
सम्पूर्णरूपं क्षयजं दुर्बलस्य विवर्जयेत् | नवोत्थितं बलवतः प्रत्याख्यायाचरेत् क्रियाम् ||१४९||
तस्मै बृंहणमेवादौ कुर्यादग्नेश्च दीपनम् | बहुदोषाय सस्नेहं मृदु दद्याद्विरेचनम् ||१५०||
शम्पाकेन त्रिवृतया मृद्वीकारसयुक्तया | तिल्वकस्य कषायेण विदारीस्वरसेन च ||१५१||
सर्पिः सिद्धं पिबेद्युक्त्या क्षीणदेहो विशोधनम् | (हितं तद्देहबलयोरस्य संरक्षणं मतम् ) ||१५२||
पित्ते कफे च सङ्क्षीणे परिक्षीणेषु धातुषु | घृतं कर्कटकीक्षीरद्विबलासाधितं पिबेत् ||१५३||
विदारीभिः कदम्बैर्वा तालसस्यैस्तथा शृतम् | घृतं पयश्च मूत्रस्य वैवर्ण्ये कृच्छ्रनिर्गमे ||१५४||
शूने सवेदने मेढ्रे पायौ सश्रोणिवङ्क्षणे | घृतमण्डेन मधुनाऽनुवास्यो मिश्रकेण वा ||१५५||
जाङ्गलैः प्रतिभुक्तस्य वर्तकाद्या बिलेशयाः | क्रमशः प्रसहाश्चैव प्रयोज्याः पिशिताशिनः ||१५६||
औष्ण्यात् प्रमाथिभावाच्च स्रोतोभ्यश्च्यावयन्ति ते | कफं, शुद्धैश्च तैः पुष्टिं कुर्यात्सम्यग्वहन्रसः ||१५७||
द्विपञ्चमूलीत्रिफलाचविकाभार्गिचित्रकैः | कुलत्थपिप्पलीमूलपाठाकोलयवैर्जले ||१५८||
शृतैर्नागरदुःस्पर्शापिप्पलीशटिपौष्करैः | कल्कैः कर्कटशृङ्ग्या च समैः सर्पिर्विपाचयेत् ||१५९||
सिद्धैऽस्मिंश्चूर्णितौ क्षारौ द्वौ पञ्च लवणानि च | दत्त्वा युक्त्या पिबेन्मात्रां क्षयकासनिपीडितः ||१६०||
इति द्विपञ्चमूलादिघृतम् |
गुडूचीं पिप्पलीं मूर्वां हरिद्रां श्रेयसीं वचाम् | निदिग्धिकां कासमर्दं पाठां चित्रकनागरम् ||१६१||
जले चतुर्गुणे पक्त्वा पादशेषेण तत्समम् | सिद्धं सर्पिः पिबेद्गुल्मश्वासार्तिक्षयकासनुत् ||१६२||
इति गुडूच्यादिघृतम् |
कासमर्दाभयामुस्तपाठाकट्फलनागरैः | पिप्पलीकटुकाद्राक्षाकाश्मर्यसुरसैस्तथा ||१६३||
अक्षमात्रैर्घृतप्रस्थं क्षीरद्राक्षारसाढके | पचेच्छोषज्वरप्लीहसर्वकासहरं शिवम् ||१६४||
धात्रीफलैः क्षीरसिद्धैः सर्पिर्वाऽप्यवचूर्णितम् | द्विगुणे दाडिमरसे विपक्वं व्योषसंयुतम् ||१६५||
पिबेदुपरि भक्तस्य यवक्षारघृतं नरः | पिप्पलीगुडसिद्धं वा च्छागक्षीरयुतं घृतम् ||१६६||
एतान्यग्निविवृद्ध्यर्थं सर्पींषि क्षयकासिनाम् | स्युर्दोषबद्धकोष्ठोरःस्रोतसां च विशुद्धये ||१६७||
हरीतकीर्यवक्वाथद्व्याढके विंशतिं पचेत् | स्विन्ना मृदित्वा तास्तस्मिन् पुराणं गुडषट्पलम् ||१६८||
दद्यान्मनःशिलाकर्षं कर्षार्धं च रसाञ्जनात् | कुडवार्धं च पिप्पल्याः स लेहः श्वासकासनुत् ||१६९||
इति हरीतकीलेहः |
श्वाविधः सूचयो दग्धाः सघृतक्षौद्रशर्कराः | श्वासकासहरा बर्हिपादौ वा क्षौद्रसर्पिषा ||१७०||
एरण्डपत्रक्षारं वा व्योषतैलगुडान्वितम् | लिह्यादेतेन विधिना सुरसैरण्डपत्रजम् ||१७१||
द्राक्षापद्मकवार्ताकपिप्पलीः क्षौद्रसर्पिषा | लिह्यात्त्र्यूषणचूर्णं वा पुराणगुडसर्पिषा ||१७२||
चित्रकं त्रिफलाजाजी कर्कटाख्या कटुत्रिकम् | द्राक्षां च क्षौद्रसर्पिर्भ्यां लिह्यादद्याद्गुडेन वा ||१७३||
पद्मकं त्रिफलां व्योषं विडङ्गं सुरदारु च | बलां रास्नां च तुल्यानि सूक्ष्मचूर्णानि कारयेत् ||१७४||
सर्वैरेभिः समं चूर्णैः पृथक् क्षौद्रं घृतं सिताम् | विमथ्य लेहयेल्लेहं सर्वकासहरं शिवम् ||१७५||
जीवन्तीं मधुकं पाठां त्वक्क्षीरीं त्रिफलां शटीम् | मुस्तैले पद्मकं द्राक्षां द्वे बृहत्यौ वितुन्नकम् ||१७६||
सारिवां पौष्करं मूलं कर्कटाख्यां रसाञ्जनम् | पुनर्नवां लोहरजस्त्रायमाणां यवानिकाम् ||१७७||
भार्गीं तामलकीमृद्धिं विडङ्गं धन्वयासकम् | क्षारचित्रकचव्याम्लवेतसव्योषदारु च ||१७८||
चूर्णीकृत्य समांशानि लेहयेत् क्षौद्रसर्पिषा | चूर्णात्पाणितलं पञ्च कासानेतद् व्यपोहति ||१७९||
इति पद्मकादिलेहः |
लिह्यान्मरिचचूर्णं वा सघृतक्षौद्रशर्करम् | बदरीपत्रकल्कं वा घृतभृष्टं ससैन्धवम् ||१८०||
स्वरभेदे च कासे च लेहमेतं प्रयोजयेत् | पत्रकल्कं घृतैर्भृष्टं तिल्वकस्य सशर्करम् ||१८१||
पेया चोत्कारिका च्छर्दितृट्कासामातिसारनुत् | गौरसर्षपगण्डीरविडङ्गव्योषचित्रकान् | साभयान् साधयेत्तोये यवागूं तेन चाम्भसा ||१८२||
ससर्पिर्लवणां कासे हिक्काश्वासे सपीनसे | पाण्ड्वामये क्षये शोथे कर्णशूले च दापयेत् ||१८३||
कण्टकारीरसे सिद्धो मुद्गयूषः सुसंस्कृतः | सगौरामलकः साम्लः सर्वकासभिषग्जितम् ||१८४||
वातघ्नौषधनिष्क्वाथं क्षीरं यूषान् रसानपि | वैष्किरप्रतुदान् बैलान् दापयेत् क्षयकासिने ||१८५||
क्षतकासे च ये धूमाः सानुपाना निदर्शिताः | क्षयकासेऽपि तानेव यथावस्थं प्रयोजयेत् ||१८६||
दीपनं बृंहणं चैव स्रोतसां च विशोधनम् | व्यत्यासात्क्षयकासिभ्यो बल्यं सर्वं हितं भवेत् ||१८७||
सन्निपातभवोऽप्येष क्षयकासः सुदारुणः | सन्निपातहितं तस्मात् सदा कार्यं भिषग्जितम् ||१८८||
दोषानुबलयोगाच्च हरेद्रोगबलाबलम् | कासेष्वेषु गरीयांसं जानीयादुत्तरोत्तरम् ||१८९||
भोज्यं पानानि सर्पींषि लेहाश्च सह पानकैः | क्षीरं सर्पिर्गुडा धूमाः कासभैषज्यसङ्ग्रहः ||१९०||
तत्र श्लोकः-
सङ्ख्या निमित्तं रूपाणि साध्यासाध्यत्वमेव च | कासानां भेषजं प्रोक्तं गरीयस्त्वं च कासिनः ||१९१||
इत्यग्निवेशकृते तन्त्रे चरकप्रतिसंस्कृतेऽप्राप्ते दृढबलसम्पूरिते चिकित्सास्थाने कासचिकित्सितं नामाष्टादशोऽध्यायः ||१८||

























Chapter -19
अथातोऽतीसारचिकित्सितं व्याख्यास्यामः||१||
इति ह स्माह भगवानात्रेयः||२||
भगवन्तंखल्वात्रेयंकृताह्निकंहुताग्निहोत्रमासीनमृषिगणपरिवृतमुत्तरेहिमवतःपार्श्वेविनयादुपेत्याभिवाद्यचाग्निवेशउवाच- भगवन्! अतीसारस्यप्रागुत्पत्तिनिमित्तलक्षणोपशमनानिप्रजानुग्रहार्थमाख्यातुमर्हसीति ||३||
अथभगवान्पुनर्वसुरात्रेयस्तदग्निवेशवचनमनुनिशम्योवाच- श्रूयतामग्निवेश! सर्वमेतदखिलेनव्याख्यायमानम् |
आदिकालेखलुयज्ञेषुपशवःसमालभनीयाबभूवुर्नालम्भायप्रक्रियन्तेस्म |
ततोदक्षयज्ञंप्रत्यवरकालंमनोःपुत्राणांनरिष्यन्नाभागेक्ष्वाकुनृगशर्यात्यादीनांक्रतुषुपशूनामेवाभ्यनुज्ञानात्पशवःप्रोक्षणमवापुः |
अतश्चप्रत्यवरकालंपृषध्रेणदीर्घसत्रेणयजतापशूनामलाभाद्गवामालम्भःप्रवर्तितः |
तंदृष्ट्वाप्रव्यथिताभूतगणाः, तेषांचोपयोगादुपाकृतानांगवांगौरवादौष्ण्यादसात्म्यत्वादशस्तोपयोगाच्चोपहताग्नीनामुपहतमनसां[१]चातीसारःपूर्वमुत्पन्नःपृषध्रयज्ञे ||४||
अथावरकालंवातलस्यवातातपव्यायामात्रनिषेविणोरूक्षाल्पप्रमिताशिनस्तीक्ष्णमद्यव्यवायनित्यस्योदावर्तयतश्चवेगान्वायुःप्रकोपमापद्यते, पक्ताचोपहन्यते; सवायुःकुपितोऽग्नावुपहतेमूत्रस्वेदौपुरीषाशयमुपहृत्य, ताभ्यांपुरीषंद्रवीकृत्य, अतीसारायप्रकल्पते |
तस्यरूपाणि- विज्जलमामंविप्लुतमवसादिरूक्षंद्रवंसशूलमामगन्धमीषच्छब्दमशब्दंवाविबद्धमूत्रवातमतिसार्यतेपुरीषं, वायुश्चान्तःकोष्ठेसशब्दशूलस्तिर्यक्चरतिविबद्धइत्यामातिसारोवातात् |
पक्वंवाविबद्धमल्पाल्पंसशब्दंसशूलफेनपिच्छापरिकर्तिकंहृष्टरोमाविनिःश्वसञ्शुष्कमुखःकट्यूरुत्रिकजानुपृष्ठपार्श्वशूलीभ्रष्टगुदोमुहुर्मुहुर्विग्रथितमुपवेश्यतेपुरीषंवातात्; तमाहुरनुग्रथितमित्येके, वातानुग्रथितवर्चस्त्वात् ||५||
पित्तलस्यपुनरम्ललवणकटुकक्षारोष्णतीक्ष्णातिमात्रनिषेविणःप्रतताग्निसूर्यसन्तापोष्णमारुतोपहतगात्रस्यक्रोधेर्ष्याबहुलस्यपित्तंप्रकोपमापद्यते |
तत्प्रकुपितंद्रवत्वादूष्माणमुपहत्यपुरीषाशयविसृतमौष्ण्याद्द्रवत्वात्सरत्वाच्चभित्त्वापुरीषमतिसारायप्रकल्पते |
तस्यरूपाणि- हारिद्रंहरितंनीलंकृष्णंरक्तपित्तोपहितमतिदुर्गन्धमतिसार्यते[१]पुरीषं, तृष्णादाह स्वेद मूर्च्छाशूलब्रध्नसन्तापपाकपरीतइतिपित्तातिसारः ||६||
श्लेष्मलस्यतुगुरुमधुरशीतस्निग्धोपसेविनःसम्पूरकस्याचिन्तयतोदिवास्वप्नपरस्यालसस्यश्लेष्माप्रकोपमापद्यते |
सस्वभावाद्गुरुमधुरशीतस्निग्धःस्रस्तोऽग्निमुपहत्य सौम्यस्वभावात्पुरीषाशयमुपहत्यो पक्लेद्यपुरीषमतिसारायकल्पते |
तस्यरूपाणि- स्निग्धंश्वेतंपिच्छिलंतन्तुमदामंगुरुदुर्गन्धंश्लेष्मोपहितमनुबद्धशूलमल्पाल्पमभीक्ष्णमतिसार्यतेसप्रवाहिकं, गुरूदरगुदबस्तिवङ्क्षणदेशःकृतेऽप्यकृतसञ्ज्ञःसलोमहर्षःसोत्क्लेशोनिद्रालस्यपरीतःसदनोऽन्नद्वेषीचेतिश्लेष्मातिसारः ||७||
अतिशीतस्निग्धरूक्षोष्णगुरुखरकठिनविषमविरुद्धासात्म्यभोजनादभोजनात्कालातीतभोजनाद्यत्किञ्चिदभ्यवहरणात्प्रदुष्टमद्यपानीयपानादतिमद्यपानादसंशोधनात्प्रतिकर्मणांविषमगमनादनुपचाराज्ज्वलनादित्यपवनसलिलातिसेवनादस्वप्ना- दतिस्वप्नाद्वेगविधारणादृतुविपर्ययादयथाबलमारम्भाद्भयशोकचित्तोद्वेगातियोगात्कृमिशोषज्वरार्शोविकारातिकर्षणाद्वाव्यापन्नाग्नेस्त्रयोदोषाःप्रकुपिताभूयएवाग्निमुपहत्यपक्वाशयमनुप्रविश्यातीसारंसर्वदोषलिङ्गंजनयन्ति ||८||
अपिचशोणितादीन्धातूनतिप्रकृष्टं[१]दूषयन्तोधातुदोषस्वभावकृतानतीसारवर्णानुपदर्शयन्ति |
तत्रशोणितादिषुधातुष्वतिप्रदुष्टेषुहारिद्रहरितनीलमाञ्जिष्ठमांसधावनसन्निकाशंरक्तंकृष्णंश्वेतंवराहभेदःसदृशमनुबद्धवेदनमवेदनंवासमासव्यत्यासादुपवेश्यतेशकृद्ग्रथितमामंसकृत्, सकृदपिपक्वमनतिक्षीणमांसशोणितबलोमन्दाग्निर्विहतमुखरसश्च; तादृशमातुरंकृच्छ्रसाध्यंविद्यात् |
एभिर्वर्णैरतिसार्यमाणंसोपद्रवमातुरमसाध्योऽयमितिप्रत्याचक्षीत; तद्यथा- पक्वशोणिताभं[२]यकृत्खण्डोपमंमेदोमांसोदकसन्निकाशंदधिघृतमज्जतैलवसाक्षीरवेसवाराभमतिनीलमतिरक्तमतिकृष्णमुदकमिवाच्छंपुनर्मेचकाभमतिस्निग्धं हरितनीलकषायवर्णंकर्बुरमाविलंपिच्छिलंतन्तुमदामंचन्द्रकोपगतमतिकुणपपूतिपूयगन्ध्यामाममत्स्यगन्धिमक्षिकाकान्तं[३]कुथितबहुधातुस्रावमल्पपुरीषमपुरीषंवाऽतिसार्यमाणं तृष्णादाहज्वरभ्रमतमकहिक्काश्वासानुबन्धमतिवेदनमवेदनंवास्रस्तपक्वगुदंपतितगुदवलिंमुक्तनालमतिक्षीणबलमांसशोणितं सर्वपर्वास्थिशूलिनमरोचकारतिप्रलापसम्मोहपरीतंसहसोपरतविकारमतिसारिणमचिकित्स्यंविद्यात्; इतिसन्निपातातिसारः ||९||
तमसाध्यतामसम्प्राप्तंचिकित्सेद्यथाप्रधानोपक्रमेणहेतूपशयदोषविशेषपरीक्षयाचेति ||१०||
आगन्तूद्वावतीसारौमानसौभयशोकजौ |
तत्तयोर्लक्षणंवायोर्यदतीसारलक्षणम् ||११||
मारुतोभयशोकाभ्यांशीघ्रंहिपरिकुप्यति |
तयोःक्रियावातहरीहर्षणाश्वासनानिच ||१२||
इत्युक्ताःषडतीसाराः, साध्यानांसाधनंत्वतः |
प्रवक्ष्याम्यनुपूर्वेणयथावत्तन्निबोधत ||१३||
दोषाःसन्निचितायस्यविदग्धाहारमूर्च्छिताः |
अतीसारायकल्पन्तेभूयस्तान्सम्प्रवर्तयेत् ||१४||
नतुसङ्ग्रहणंदेयंपूर्वमामातिसारिणे |
विबध्यमानाःप्राग्दोषाजनयन्त्यामयान्बहून् ||१५||
दण्डकालसकाध्मानग्रहण्यर्शोगदांस्तथा |
शोथपाण्ड्वामयप्लीहकुष्ठगुल्मोदरज्वरान् ||१६||
तस्मादुपेक्षेतोत्क्लिष्टान्वर्तमानान्स्वयंमलान् |
कृच्छ्रंवावहतांदद्यादभयांसम्प्रवर्तिनीम् ||१७||
तयाप्रवाहितेदोषेप्रशाम्यत्युदरामयः |
जायतेदेहलघुताजठराग्निश्चवर्धते ||१८||
प्रमथ्यांमध्यदोषाणांदद्याद्दीपनपाचनीम् |
लङ्घनंचाल्पदोषाणांप्रशस्तमतिसारिणाम् ||१९||
पिप्पलीनागरंधान्यंभूतीकमभयावचा |
ह्रीवेरंभद्रमुस्तानिबिल्वंनागरधान्यकम् ||२०||
पृश्निपर्णीश्वदंष्ट्राचसमङ्गाकण्टकारिका |
तिस्रःप्रमथ्याविहिताःश्लोकार्धैरतिसारिणाम् ||२१||
वचाप्रतिविषाभ्यांवामुस्तपर्पटकेनवा |
ह्रीवेरशृङ्गवेराभ्यांपक्वंवापाययेज्जलम् ||२२||
युक्तेऽन्नकालेक्षुत्क्षामंलघून्यन्नानिभोजयेत् |
तथासशीघ्रमाप्नोतिरुचिमग्निबलंबलम् ||२३||
तक्रेणावन्तिसोमेनयवाग्वातर्पणेनवा |
सुरयामधुनाचादौयथासात्म्यमुपाचरेत् ||२४||
यवागूभिर्विलेपीभिःखडैर्यूषैरसौदनैः |
दीपनग्राहिसंयुक्तैःक्रमश्चस्यादतःपरम् ||२५||
शालपर्णींपृश्निपर्णींबृहतींकण्टकारिकाम् |
बलांश्वदंष्ट्रांबिल्वानिपाठांनागरधान्यकम् ||२६||
शटींपलाशंहपुषांवचांजीरकपिप्पलीम् |
यवानींपिप्पलीमूलंचित्रकंहस्तिपिप्पलीम् ||२७||
वृक्षाम्लंदाडिमाम्लंचसहिङ्गुबिडसैन्धवम् |
प्रयोजयेदन्नपानेविधिनासूपकल्पितम् ||२८||
वातश्लेष्महरोह्येषगणोदीपनपाचनः |
ग्राहीबल्योरोचनश्चतस्माच्छस्तोऽतिसारिणाम् ||२९||
आमेपरिणतेयस्तुविबद्धमतिसार्यते |
सशूलपिच्छमल्पाल्पंबहुशःसप्रवाहिकम् ||३०||
यूषेणमूलकानांतंबदराणामथापिवा |
उपोदिकायाःक्षीरिण्यायवान्यावास्तुकस्यवा ||३१||
सुवर्चलायाश्चञ्चोर्वाशाकेनावल्गुजस्यवा |
शट्याःकर्कारुकाणांवाजीवन्त्याश्चिर्भटस्यवा ||३२||
लोणिकायाःसपाठायाःशुष्कशाकेनवापुनः |
दधिदाडिमसिद्धेनबहुस्नेहेनभोजयेत् ||३३||
कल्कःस्याद्बालबिल्वानांतिलकल्कश्चतत्समः |
दध्नःसरोऽम्लस्नेहाद्यःखडोहन्यात्प्रवाहिकाम् ||३४||
यवानांमुद्गमाषाणांशालीनांचतिलस्यच |
कोलानांबालबिल्वानांधान्ययूषंप्रकल्पयेत् ||३५||
ऐकध्यंयमकेभृष्टंदधिदाडिमसारिकम् |
वर्चःक्षयेशुष्कमुखंशाल्यन्नंतेनभोजयेत् ||३६||
दध्नःसरंवायमकेभृष्टंसगुडनागरम् |
सुरांवायमकेभृष्टांव्यञ्जनार्थेप्रदापयेत् ||३७||
फलाम्लंयमकेभृष्टंयूषंगृञ्जनकस्यवा |
लोपाकरसमम्लंवास्निग्धाम्लंकच्छपस्यवा ||३८||
बर्हितित्तिरिदक्षाणांवर्तकानांतथारसाः |
स्निग्धाम्लाःशालयश्चाग्र्यावर्चःक्षयरुजापहाः ||३९||
अन्तराधिरसंपूत्वारक्तंमेषस्यचोभयम् |
पचेद्दाडिमसाराम्लंसधान्यस्नेहनागरम् ||४०||
ओदनं[१]रक्तशालीनांतेनाद्यात्प्रपिबेच्चतत् |
तथावर्चःक्षयकृतैर्व्याधिभिर्विप्रमुच्यते ||४१||
गुदनिःसरणेशूलेपानमम्लस्यसर्पिषः |
प्रशस्यतेनिरामाणामथवाऽप्यनुवासनम् ||४२||
चाङ्गेरीकोलदध्यम्लनागरक्षारसंयुतम् |
घृतमुत्क्वथितंपेयंगुदभ्रंशरुजापहम् ||४३||
इतिचाङ्गेरीघृतम् |
सचव्यपिप्पलीमूलंसव्योषविडदाडिमम् |
पेयमम्लंघृतंयुक्त्यासधान्याजाजिचित्रकम् ||४४||
इतिगुदभ्रंशेचव्यादिघृतम् |
दशमूलोपसिद्धंवासबिल्वमनुवासनम् |
शटीशताह्वाबिल्वैर्वावचयाचित्रकेणवा ||४५||
इतिगुदभ्रंशेऽनुवासनम्
स्तब्धभ्रष्टगुदेपूर्वंस्नेहस्वेदौप्रयोजयेत् |
सुस्विन्नंतंमृदूभूतंपिचुनासम्प्रवेशयेत् ||४६||
विबद्धवातवर्चास्तुबहुशूलप्रवाहिकः |
सरक्तपिच्छस्तृष्णार्तःक्षीरसौहित्यमर्हति ||४७||
यमकस्योपरिक्षीरंधारोष्णंवापिबेन्नरः |
शृतमेरण्डमूलेनबालबिल्वेनवापयः[१] ||४८||
एवंक्षीरप्रयोगेणरक्तंपिच्छाचशाम्यति |
शूलंप्रवाहिकाचैवविबन्धश्चोपशाम्यति ||४९||
पित्तातिसारंपुनर्निदानोपशयाकृतिभिरामान्वयमुपलभ्ययथाबलंलङ्घनपाचनाभ्यामुपाचरेत् |
तृष्यतस्तुमुस्तपर्पटकोशीरसारिवाचन्दनकिराततिक्तकोदीच्यवारिभिरुपचारः |
लङ्घितस्यचाहारकालेबलातिबलासूर्पपर्णीशालपर्णीपृश्निपर्णीबृहतीकण्टकारिकाशतावरीश्वदंष्ट्रानिर्यूहसंयुक्तेनयथासात्म्यंयवागूमण्डादिनातर्पणादिनावाक्रमेणोपचारः |
मुद्गमसूरहरेणुमकुष्ठकाढकीयूषैर्वालावकपिञ्जलशशहरिणैणकालपुच्छकरसैरीषदम्लैरनम्लैर्वाक्रमशोऽग्निंसन्धुक्षयेत् |
अनुबन्धेत्वस्यदीपनीयपाचनीयोपशमनीयसङ्ग्रहणीयान्योगान्सम्प्रयोजयेदिति ||५०||
सक्षौद्रातिविषंपिष्ट्वावत्सकस्यफलत्वचम् |
पिबेत्पित्तातिसारघ्नंतण्डुलोदकसंयुतम् ||५१||
किराततिक्तकोमुस्तंवत्सकःसरसाञ्जनः |
बिल्वंदारुहरिद्रात्वक्ह्रीबेरंसदुरालभम् ||५२||
चन्दनंचमृणालंचनागरंलोध्रमुत्पलम् |
तिलामोचरसोलोध्रंसमङ्गाकमलोत्पलम् ||५३||
उत्पलंधातकीपुष्पंदाडिमत्वङ्महौषधम् |
कट्फलंनागरंपाठाजम्ब्वाम्रास्थिदुरालभाः ||५४||
योगाःषडेतेसक्षौद्रास्तण्डुलोदकसंयुताः |
पेयाःपित्तातिसारघ्नाःश्लोकार्धेननिदर्शिताः ||५५||
जीर्णोषधानांशस्यन्तेयथायोगंप्रकल्पितैः |
रसैःसाङ्ग्राहिकैर्युक्ताःपुराणारक्तशालयः ||५६||
पित्तातिसारोदीपाग्नेःक्षिप्रंसमुपशाम्यति |
अजाक्षीरप्रयोगेणबलंवर्णश्चवर्धते ||५७||
बहुदोषस्यदीप्ताग्नेःसप्राणस्यनतिष्ठति |
पैत्तिकोयद्यतीसारःपयसातंविरेचयेत् ||५८||
पलाशफलनिर्यूहंपयसासहपाययेत् |
ततोऽनुपाययेत्कोष्णंक्षीरमेवयथाबलम् ||५९||
प्रवाहितेतेनमलेप्रशाम्यत्युदरामयः |
पलाशवत्प्रयोज्यावात्रायमाणाविशोधिनी ||६०||
सांसर्ग्यांक्रियमाणायांशूलंयद्यनुवर्तते |
स्रुतदोषस्यतंशीघ्रंयथावदनुवासयेत् ||६१||
शतपुष्पावरीभ्यांचपयसामधुकेनच |
तैलपादंघृतंसिद्धंसबिल्वमनुवासनम् ||६२||
कृतानुवासनस्यास्यकृतसंसर्जनस्यच |
वर्ततेयद्यतीसारःपिच्छाबस्तिरतःपरम् ||६३||
परिवेष्ट्यकुशैरार्द्रैरार्द्रवृन्तानिशाल्मलेः |
कृष्णमृत्तिकयाऽऽलिप्यस्वेदयेद्गोमयाग्निना ||६४||
सुशुष्कांमृत्तिकांज्ञात्वातानिवृन्तानिशाल्मलेः |
शृतेपयसिमृद्नीयादापोथ्योलूखलेततः ||६५||
पिण्डंमुष्टिसमंप्रस्थेतत्पूतंतैलसर्पिषोः |
स्नेहितं[१]मात्रयायुक्तंकल्केनमधुकस्यच ||६६||
बस्तिमभ्यक्तगात्रायदद्यात्प्रत्यागतेततः |
स्नात्वाभुञ्जीतपयसाजाङ्गलानांरसेनवा ||६७||
पित्तातिसारज्वरशोथगुल्मजीर्णातिसारग्रहणीप्रदोषान् |
जयत्ययंशीघ्रमतिप्रवृद्धान्विरेचनास्थापनयोश्चबस्तिः[२] ||६८||
पित्तातिसारीयस्त्वेतांक्रियांमुक्त्वानिषेवते |
पित्तलान्यन्नपानानितस्यपित्तंमहाबलम् ||६९||
कुर्याद्रक्तातिसारंतुरक्तमाशुप्रदूषयेत् |
तृष्णांशूलंविदाहंचगुदपाकंचदारुणम् ||७०||
तत्रच्छागंपयःशस्तंशीतंसमधुशर्करम् |
पानार्थंभोजनार्थंचगुदप्रक्षालनेतथा ||७१||
ओदनंरक्तशालीनांपयसातेनभोजयेत् |
रसैःपारावतादीनांघृतभृष्टैःसशर्करैः ||७२||
शशपक्षिमृगाणांचशीतानांधन्वचारिणाम् |
रसैरनम्लैःसघृतैर्भोजयेत्तंसशर्करैः ||७३||
रुधिरंमार्गमाजंवाघृतभृष्टंप्रशस्यते |
काश्मर्यफलयूषोवाकिञ्चिदम्लःसशर्करः ||७४||
नीलोत्पलंमोचरसंसमङ्गापद्मकेशरम् |
अजाक्षीरयुतंदद्याज्जीर्णेचपयसौदनम् ||७५||
दुर्बलंपाययित्वावातस्यैवोपरिभोजयेत् |
प्राग्भक्तंनवनीतंवादद्यात्समधुशर्करम् ||७६||
प्राश्यक्षीरोत्थितंसर्पिःकपिञ्जलरसाशनः |
त्र्यहादारोग्यमाप्नोतिपयसाक्षीरभुक्तथा ||७७||
पीत्वाशतावरीकल्कंपयसाक्षीरभुग्जयेत् |
रक्तातिसारंपीत्वावातयासिद्धंघृतंनरः ||७८||
घृतंयवागूमण्डेनकुटजस्यफलैःशृतम् |
पेयंतस्यानुपातव्यापेयारक्तोपशान्तये ||७९||
त्वक्चदारुहरिद्रायाःकुटजस्यफलानिच |
पिप्पलीशृङ्गवेरंचद्राक्षाकटुकरोहिणी ||८०||
षड्भिरेतैर्घृतंसिद्धंपेयामण्डावचारितम् |
अतीसारंजयेच्छीघ्रंत्रिदोषमपिदारुणम् ||८१||
कृष्णमृन्मधुकंशङ्खंरुधिरंतण्डुलोदकम् |
पीतमेकत्रसक्षौद्रंरक्तसङ्ग्रहणंपरम् ||८२||
पीतःप्रियङ्गुकाकल्कःसक्षौद्रस्तण्डुलाम्भसा |
रक्तस्रावंजयेच्छीघ्रंधन्वमांसरसाशिनः ||८३||
कल्कस्तिलानांकृष्णानांशर्करापञ्चभागिकः |
आजेनपयसापीतःसद्योरक्तंनियच्छति ||८४||
पलंवत्सकबीजस्यश्रपयित्वारसंपिबेत् |
योरसाशीजयेच्छीघ्रंसपैत्तंजठरामयम् ||८५||
पीत्वासशर्कराक्षौद्रंचन्दनंतण्डुलाम्भसा |
दाहतृष्णाप्रमेहेभ्योरक्तस्रावाच्चमुच्यते ||८६||
गुदोबहुभिरुत्थानैर्यस्यपित्तेनपच्यते |
सेचयेत्तंसुशीतेनपटोलमधुकाम्बुना ||८७||
पञ्चवल्कमधूकानांरसैरिक्षुरसैर्घृतैः |
छागैर्गव्यैःपयोभिर्वाशर्कराक्षौद्रसंयुतैः ||८८||
प्रक्षालनानांकल्कैर्वाससर्पिष्कैःप्रलेपयेत् |
एषांवासुकृतैश्चूर्णैस्तंगुदंप्रतिसारयेत् ||८९||
धातकीलोध्रचूर्णैर्वासमांशैःप्रतिसारयेत् |
तथास्रवतिनोरक्तंगुदंतैःप्रतिसारितम् ||९०||
पक्वताप्रशमंयातिवेदनाचोपशाम्यति |
यथोक्तैःसेचनैःशीतैःशोणितेऽतिस्रवत्यपि ||९१||
गुदवङ्क्षणकट्यूरुसेचयेद्घृतभावितम् |
चन्दनाद्येनतैलेनशतधौतेनसर्पिषा ||९२||
कार्पाससङ्गृहीतेनसेचयेद्गुदवङ्क्षणम् |९३|
अल्पाल्पंबहुशोरक्तंसशूलमुपवेश्यते ||९३||
यदावायुर्विबद्धश्चकृच्छ्रंचरतिवानवा |
पिञ्छाबस्तिंतदातस्ययथोक्तमुपकल्पयेत् ||९४||
प्रपौण्डरीकसिद्धेनसर्पिषाचानुवासयेत् |
प्रायशोदुर्बलगुदाश्चिरकालातिसारिणः ||९५||
तस्मादभीक्ष्णशस्तेषांगुदेस्नेहंप्रयोजयेत् |९६|
पवनोऽतिप्रवृत्तोहिस्वेस्थानेलभतेऽधिकम् ||९६||
बलंतस्यसपित्तस्यजयार्थेबस्तिरुत्तमः |
रक्तंविट्सहितंपूर्वंपश्चाद्वायोऽतिसार्यते ||९७||
शतावरीघृतंतस्यलेहार्थमुपकल्पयेत् |
शर्करार्धांशिकंलीढंनवनीतंनवोद्धृतम् ||९८||
क्षौद्रपादंजयेच्छीघ्रंतंविकारंहिताशिनः |
न्यग्रोधोदुम्बराश्वत्थशुङ्गानापोथ्यवासयेत् ||९९||
अहोरात्रंजलेतप्तेघृतंतेनाम्भसापचेत् |
तदर्धशर्करायुक्तंलिह्यात्सक्षौद्रपादिकम् ||१००||
अधोवायदिवाऽप्यूर्ध्वंयस्यरक्तंप्रवर्तते |१०१|
यस्त्वेवंदुर्बलोमोहात्पित्तलान्येवसेवते ||१०१||
दारुणंसवलीपाकंप्राप्यशीघ्रंविपद्यते |१०२|
श्लेष्मातिसारेप्रथमंहितंलङ्घनपाचनम् ||१०२||
योज्यश्चामातिसारघ्नोयथोक्तोदीपनोगणः |
लङ्घितस्यानुपूर्व्यांचकृतायांननिवर्तते ||१०३||
कफजोयद्यतीसारःकफघ्नैस्तमुपाचरेत् |
बिल्वंकर्कटिकामुस्तमभयाविश्वभेषजम् ||१०४||
वचाविडङ्गंभूतीकंधान्यकंदेवदारुच |
कुष्ठंसातिविषापाठाचव्यंकटुकरोहिणी ||१०५||
पिप्पलीपिप्पलीमूलंचित्रकंहस्तिपिप्पली |
योगाञ्छ्लोकार्धविहितांश्चतुरस्तान्प्रयोजयेत् ||१०६||
शृताञ्छ्लेष्मातिसारेषुकायाग्निबलवर्धनान् |
अजाजीमसितांपाठांनागरंमरिचानिच ||१०७||
धातकीद्विगुणंदद्यान्मातुलुङ्गरसाप्लुतम् |
रसाञ्जनंसातिविषंकुटजस्यफलानिच ||१०८||
धातकीद्विगुणंदद्यात्पातुंसक्षौद्रनागरम् |
धातकीनागरंबिल्वंलोध्रंपद्मस्यकेशरम् ||१०९||
जम्बूत्वङ्नागरंधान्यंपाठामोचरसोबला |
समङ्गाधातकीबिल्वमध्यंजम्ब्वाम्रयोस्त्वचः ||११०||
कपित्थानिविडङ्गानिनागरंमरिचानिच |
चाङ्गेरीकोलतक्राम्लांश्चतुरस्तान्कफोत्तरे ||१११||
श्लोकार्धविहितान्दद्यात्सस्नेहलवणान्खडान् |
कपित्थमध्यंलीढ्वातुसव्योषक्षौद्रशर्करम् ||११२||
कट्फलंमधुयुक्तंवामुच्यतेजठरामयात् |११३|
कणांमधुयुतांपीत्वातक्रंपीत्वासचित्रकम् ||११३||
जग्ध्वावाबालबिल्वानिमुच्यतेजठरामयात् |
बालबिल्वंगुडंतैलंपिप्पलींविश्वभेषजम् |
लिह्याद्वातेप्रतिहतेसशूलःसप्रवाहिकः ||११४||
भोज्यंमूलकषायेणवातघ्नैश्चोपसेवनैः |
वातातिसारविहितैर्यूषैर्मांसरसैःखडैः ||११५||
पूर्वोक्तमम्लसर्पिर्वाषट्पलंवायथाबलम् |
पुराणंवाघृतंदद्याद्यवागूमण्डमिश्रितम् ||११६||
वातश्लेष्मविबन्धेवाकफेवाऽतिस्रवत्यपि |
शूलेप्रवाहिकायांवापिच्छाबस्तिंप्रयोजयेत् ||११७||
पिप्पलीबिल्वकुष्ठानांशताह्वावचयोरपि |
कल्कैःसलवणैर्युक्तंपूर्वोक्तंसन्निधापयेत् ||११८||
प्रत्यागतेसुखंस्नातंकृताहारंदिनात्यये |
बिल्वतैलेनमतिमान्सुखोष्णेनानुवासयेत् ||११९||
वचान्तैरथवाकल्कैस्तैलंपक्त्वाऽनुवासयेत् |
बहुशःकफवातार्तस्तथासलभतेसुखम् ||१२०||
स्वेस्थानेमारुतोऽवश्यंवर्धतेकफसङ्क्षये |
सवृद्धःसहसाहन्यात्तस्मात्तंत्वरयाजयेत् ||१२१||
वातस्यानुजयेत्पित्तं, पित्तस्यानुजयेत्कफम् |
त्रयाणांवाजयेत्पूर्वंयोभवेद्बलवत्तमः ||१२२||
तत्रश्लोकः-
प्रागुत्पत्तिनिमित्तानिलक्षणंसाध्यतानच |
क्रियाचावस्थिकीसिद्धानिर्दिष्टाह्यतिसारिणाम् ||१२३||
इत्यग्निवेशकृतेतन्त्रेचरकप्रतिसंस्कृतेचिकित्सास्थानेऽतिसारचिकित्सितंनामैकोनविंशोऽध्यायः ||१९||






Chapter 20 
अथातश्छर्दिचिकित्सितं व्याख्यास्यामः||१||
इति ह स्माह भगवानात्रेयः||२||
यशस्विनं ब्रह्मतपोद्युतिभ्यां ज्वलन्तमग्न्यर्कसमप्रभावम्|
पुनर्वसुं भूतहिते निविष्टं पप्रच्छ शिष्योऽत्रिजमग्निवेशः||३||
याश्छर्दयः पञ्च पुरा त्वयोक्ता रोगाधिकारे भिषजां वरिष्ठ!|
तासां चिकित्सां सनिदानलिङ्गां यथावदाचक्ष्व नृणां हितार्थम्||४||
तदग्निवेशस्य वचो निशम्य प्रीतो भिषक्श्रेष्ठ इदं जगाद|
याश्छर्दयः पञ्च पुरा मयोक्तास्ता विस्तरेण ब्रुवतो निबोध||५||
दोषैः पृथक्त्रिप्रभवाश्चतस्रो [१] द्बिष्टार्थयोगादपि पञ्चमी स्यात्|
तासां हृदुत्क्लेशकफप्रसेकौ द्वेषोऽशने चैव हि पूर्वरूपम्||६|
व्यायामतीक्ष्णौषधशोकरोगभयोपवासाद्यतिकर्शितस्य|
वायुर्महास्रोतसि सम्प्रवृद्ध उत्क्लेश्य दोषांस्तत ऊर्ध्वमस्यन्||७||
आमाशयोत्क्लेशकृतां च मर्म प्रपीडयंश्छर्दिमुदीरयेत्तु|
हृत्पार्श्वपीडामुखशोषमूर्धनाभ्यर्तिकासस्वरभेदतोदैः||८||
उद्गारशब्दप्रबलं सफेनं विच्छिन्नकृष्णं तनुकं कषायम्|
कृच्छ्रेण चाल्पं महता च वेगेनार्तोऽनिलाच्छर्दयतीह दुःखम्||९||
अजीर्णकट्वम्लविदाह्यशीतैरामाशये पित्तमुदीर्णवेगम्|
रसायनीभिर्विसृतं प्रपीड्य मर्मोर्ध्वमागम्य वमिं करोति||१०||
मूर्च्छापिपासामुखशोषमूर्धताल्वक्षिसन्तापतमोभ्रमार्तः|
पीतं भृशोष्णं हरितं सतिक्तं धूम्रं च पित्तेन वमेत् सदाहम्||११||
स्निग्धातिगुर्वामविदाहिभोज्यैः स्वप्नादिभिश्चैव कफोऽतिवृद्धः|
उरः शिरो मर्म रसायनीश्च सर्वाः समावृत्य वमिं करोति||१२||
तन्द्रास्यमाधुर्यकफप्रसेकसन्तोषनिद्रारुचिगौरवार्तः|
स्निग्धं घनं स्वादु कफाद्विशुद्धं सलोमहर्षोऽल्परुजं वमेत्तु||१३||
समश्नतः सर्वरसान् प्रसक्तमामप्रदोषर्तुविपर्ययैश्च|
सर्वे प्रकोपं युगपत् प्रपन्नाश्छर्दिं त्रिदोषां जनयन्ति दोषाः||१४||
शूलाविपाकारुचिदाहतृष्णाश्वासप्रमोहप्रबला प्रसक्तम्|
छर्दिस्त्रिदोषाल्लवणाम्लनीलसान्द्रोष्णरक्तं वमतां नृणां स्यात्||१५||
विट्स्वेदमूत्राम्बुवहानि वायुः स्रोतांसि संरुध्य यदोर्ध्वमेति|
उत्सन्नदोषस्य समाचितं तं दोषं समुद्धूय नरस्य कोष्ठात्||१६||
विण्मूत्रयोस्तत् समवर्णगन्धं तृट्श्वासहिक्कार्तियुतं प्रसक्तम्|
प्रच्छर्दयेद्दुष्टमिहातिवेगात्तयाऽर्दितश्चाशु विनाशमेति||१७||
द्विष्टप्रतीपाशुचिपूत्यमेध्यबीभत्सगन्धाशनदर्शनैश्च|
यच्छर्दयेत्तप्तमना मनोध्नैर्द्विष्टार्थसंयोगभवा मता सा||१८||
क्षीणस्य या छर्दिरतिप्रवृद्धा सोपद्रवा शोणितपूययुक्ता|
सचन्द्रिकां तां प्रवदन्त्यसाध्यां साध्यां चिकित्सेदनुपद्रवां च||१९||
आमाशयोत्क्लेशभवा हि सर्वाश्छर्द्यो मता लङ्घनमेव तस्मात्|
प्राक्कारयेन्मारुतजां विमुच्य संशोधनं वा कफपित्तहारि||२०||
चूर्णानि लिह्यान्मधुनाऽभयानां हृद्यानि वा यानि विरेचनानि|
मद्यैः पयोभिश्च युतानि युक्त्या नयन्त्यधो दोषमुदीर्णमूर्ध्वम्||२१||
वल्लीफलाद्यैर्वमनं पिबेद्वा यो दुर्बलस्तं शमनैश्चिकित्सेत्|
रसैर्मनोज्ञैर्लघुभिर्विशुष्कैर्भक्ष्यैः सभोज्यैर्विविधैश्च पानैः||२२||
सुसंस्कृतास्तित्तिरिबर्हिलावरसा व्यपोहन्त्यनिलप्रवृत्ताम्|
छर्दिं तथा कोलकुलत्थधान्यबिल्वादिमूलाम्लयवैश्च यूषः||२३||
वातात्मिकायां हृदयद्रवार्तो नरः पिबेत् सैन्धववद्धृतं तु|
सिद्धं तथा धान्यकनागराभ्यां दध्ना च तोयेन च दाडिमस्य||२४||
व्योषेण युक्तां लवणैस्त्रिभिश्च घृतस्य मात्रामथवा विदध्यात्|
स्निग्धानि हृद्यानि च भोजनानि रसैः सयूषैर्दधिदाडिमाम्लैः||२५||
पित्तात्मिकायामनुलोमनार्थं द्राक्षाविदारीक्षुरसैस्त्रिवृत् स्यात्|
कफाशयस्थं त्वतिमात्रवृद्धं पित्तं हरेत् स्वादुभिरूर्ध्वमेव||२६||
शुद्धाय काले मधुशर्कराभ्यां लाजैश्च मन्थं यदि वाऽपि पेयाम्|
प्रदापयेन्मुद्गरसेन वाऽपि शाल्योदनं जाङ्गलजै रसैर्वा||२७||
सितोपलामाक्षिकपिप्पलीभिः कुल्माषलाजायवसक्तुगृञ्जान्|
खर्जूरमांसान्यथ नारिकेलं द्राक्षामथो वा बदराणि लिह्यात्||२८||
स्रोतोजलाजोत्पलकोलमज्जचूर्णानि लिह्यान्मधुनाऽभयां च|
कोलास्थिमज्जाञ्जनमक्षिकाविड्लाजासितामागधिकाकणान् वा||२९||
द्राक्षारसं वाऽपि पिबेत् सुशीतं मृद्भृष्टलोष्टप्रभवं जलं वा|
जम्ब्वाम्रयोः पल्लवजं कषायं पिबेत् सुशीतं मधुसंयुतं वा||३०||
निशि स्थितं वारि समुद्गकृष्णं सोशीरधान्यं चणकोदकं वा|
गवेधुकामूलजलं गुडूच्या जलं पिबेदिक्षुरसं पयो वा||३१||
सेव्यं पिबेत् काञ्चनगैरिकं वा सबालकं तण्डुलधावनेन|
धात्रीरसेनोत्तमचन्दनं वा तृष्णावमिघ्नानि समाक्षिकाणि||३२||
कल्कं तथा चन्दनचव्यमांसीद्राक्षोत्तमाबालकगैरिकाणाम्|
शीताम्बुना गैरिकशालिचूर्णं मूर्वां तथा तण्डुलधावनेन||३३||
कफात्मिकायां वमनं प्रशस्तं सपिप्पलीसर्षपनिम्बतोयैः|
पिण्डीतकैः सैन्धवसम्प्रयुक्तैर्वम्यां कफामाशयशोधनार्थम्||३४||
गोधूमशालीन् सयवान् पुराणान् यूषैः पटोलामृतचित्रकाणाम्|
व्योषस्य निम्बस्य च तक्रसिद्धैर्यूषैः फलाम्लैः कटुभिस्तथाऽद्यात्||३५||
रसांश्च शूल्यानि च जाङ्गलानां मांसानि जीर्णान्मधुसीध्वरिष्टान्|
रागांस्तथा षाडवपानकानि द्राक्षाकपित्थैः फलपूरकैश्च||३६||
मुद्गान्मसूरांश्चणकान् कलायान् भृष्टान् युतान्नागरमाक्षिकाभ्याम्|
लिह्यात्तथैव त्रिफलाविडङ्गचूर्णं विडङ्गप्लवयोरथो [१] वा||३७||
सजाम्बवं वा बदराम्लचूर्णं [२] मुस्तायुतां कर्कटकस्य शृङ्गीम्|
दुरालभां वा मधुसम्प्रयुक्तां लिह्यात् कफच्छर्दिविनिग्रहार्थम्||३८||
मनःशिलायाः फलपूरकस्य रसैः कपित्थस्य च पिप्पलीनाम्|
क्षौद्रेण चूर्णं मरिचैश्च युक्तं लिहञ्जयेच्छर्दिमुदीर्णवेगाम्||३९||
यैषा पृथक्त्वेन मया क्रियोक्ता तां सन्निपातेऽपि समस्य [१] बुद्ध्या|
दोषर्तुरोगाग्निबलान्यवेक्ष्य प्रयोजयेच्छास्त्रविदप्रमत्तः||४०||
मनोभिघाते तु मनोनुकूला वाचः समाश्वासनहर्षणानि|
लोकप्रसिद्धाः श्रुतयो वयस्याः शृङ्गारिकाश्चैव हिता विहाराः||४१||
गन्धा विचित्रा मनसोऽनुकूला मृत्पुष्पशुक्ताम्लफलादिकानाम्|
शाकानि भोज्यान्यथ पानकानि सुसंस्कृताः षाडवरागलेहाः||४२||
यूषा रसाः काम्बलिका खडाश्च मांसानि धाना विविधाश्च भक्ष्याः|
फलानि मूलानि च गन्धवर्णरसैरुपेतानि वमिं जयन्ति||४३||
गन्धं रसं स्पर्शमथापि शब्दं रूपं च यद्यत् प्रियमप्यसात्म्यम्|
तदेव दद्यात् प्रशमाय तस्यास्तज्जो हि रोगः सुख एव जेतुम्||४४||
छर्द्युत्थितानां च चिकित्सितात् स्वाच्चिकित्सितं कार्यमुपद्रवाणाम्|
अतिप्रवृत्तासु विरेचनस्य कर्मातियोगे विहितं विधेयम्||४५||

वमिप्रसङ्गात् पवनोऽप्यवश्यं धातुक्षयाद्धृद्धिमुपैति तस्मात्|
चिरप्रवृत्तास्वनिलापहानि कार्याण्युपस्तम्भनबृंहणानि||४६||
सर्पिर्गुडाः क्षीरविधिर्घृतानि कल्याणकत्र्यूषणजीवनानि|
वृष्यास्तथा मांसरसाः सलेहाश्चिरप्रसक्तां च वमिं जयन्ति||४७||
तत्र श्लोकः-
हेतुं सङ्ख्यां लक्षणमुपद्रवान् साध्यतां न योगांश्च|
छर्दीनां प्रशमार्थं प्राह चिकित्सितं मुनिवर्यः||४८||
 

Chapter – 21

अथातो विसर्पचिकित्सितं व्याख्यास्यामः ||१||
इति ह स्माह भगवानात्रेयः ||२||
कैलासे किन्नराकीर्णे बहुप्रस्रवणौषधे |
पादपैर्विविधैः स्निग्धैर्नित्यं कुसुमसम्पदा ||३||
वमद्भिर्मधुरान् गन्धान् सर्वतः स्वभ्यलङ्कृते |
विहरन्तं जितात्मानमात्रेयमृषिवन्दितम् ||४||
महर्षिभिः परिवृतं सर्वभूतहिते रतम् |
अग्निवेशो गुरुं काले विनयादिदमुक्तवान् ||५||
भगवन्! दारुणं रोगमाशीविषविषोपमम् |
विसर्पन्तं शरीरेषु देहिनामुपलक्षये ||६||
सहसैव नरास्तेन परीताः शीघ्रकारिणा |
विनश्यन्त्यनुपक्रान्तास्तत्र नः संशयो महान् ||७||
स नाम्ना केन विज्ञेयः सञ्ज्ञितः केन हेतुना |
कतिभेदः कियद्धातुः किन्निदानः किमाश्रयः ||८||
सुखसाध्यः कृच्छ्रसाध्यो ज्ञेयो यश्चानुपक्रमः |
कथं कैर्लक्षणैः किं च भगवन्! तस्य भेषजम् ||९||
तदग्निवेशस्य वचः श्रुत्वाऽऽत्रेयः पुनर्वसुः |
यथावदखिलं सर्वं प्रोवाच मुनिसत्तमः ||१०||
विविधं सर्पति यतो विसर्पस्तेन स स्मृतः |
परिसर्पोऽथवा नाम्ना सर्वतः परिसर्पणात् ||११||

स च सप्तविधो दोषैर्विज्ञेयः सप्तधातुकः |
पृथक् त्रयस्त्रिभिश्चैको विसर्पो द्वन्द्वजास्त्रयः ||१२||
वातिकः पैत्तिकश्चैव कफजः सान्निपातिकः |
चत्वार एते विसर्पा वक्ष्यन्ते द्वन्द्वजास्त्रयः ||१३||
आग्नेयो वातपित्ताभ्यां ग्रन्थ्याख्यः कफवातजः |
यस्तु कर्दमको घोरः स पित्तकफसम्भवः ||१४||
रक्तं लसीकात्वङ्मांसं दूष्यं दोषास्त्रयो मलाः |
विसर्पाणां समुत्पत्तौ विज्ञेयाः सप्त धातवः ||१५||

लवणाम्लकटष्णानां रसानामतिसेवनात् |
दध्यम्लमस्तुशुक्तानां सुरासौवीरकस्य च ||१६||
व्यापन्नबहुमद्योष्णरागषाडवसेवनात् |
शाकानां हरितानां च सेवनाच्च विदाहिनाम् ||१७||
कूर्चिकानां किलाटानां सेवनान्मन्दकस्य च |
दध्नः शाण्डाकिपूर्वाणामासुतानां च सेवनात् ||१८||
तिलमाषकुलत्थानां तैलानां पैष्टिकस्य च |
ग्राम्यानूपौदकानां च मांसानां लशुनस्य च ||१९||
प्रक्लिन्नानामसात्म्यानां विरुद्धानां च सेवनात् |
अत्यादानाद्दिवास्वप्नादजीर्णाध्यशनात् क्षतात् ||२०||
क्षतबन्धप्रपतनाद्धर्मकर्मातिसेवनात् [१] |
विषवाताग्निदोषाच्च विसर्पाणां समुद्भवः ||२१||
एतैर्निदानैर्व्यामिश्रैः कुपिता मारुतादयः |
दूष्यान् सन्दूष्य रक्तादीन् विसर्पन्त्यहिताशिनाम् ||२२||
बहिःश्रितः श्रितश्चान्तस्तथा चोभयसंश्रितः |
विसर्पो बलमेतेषां ज्ञेयं गुरु यथोत्तरम् ||२३||
बहिर्मार्गाश्रितं साध्यमसाध्यमुभयाश्रितम् |
विसर्पं दारुणं विद्यात् सुकृच्छ्रं त्वन्तराश्रयम् ||२४||
अन्तःप्रकुपिता दोषा विसर्पन्त्यन्तराश्रये |
बहिर्बहिःप्रकुपिताः सर्वत्रोभयसंश्रिताः ||२५||
मर्मोपघातात् सम्मोहादयनानां विघट्टनात् |
तृष्णातियोगाद्वेगानां विषमाणां प्रवर्तनात् ||२६||
विद्याद्विसर्पमन्तर्जमाशु चाग्निबलक्षयात् |
अतो विपर्ययाद्बाह्यमन्यैर्विद्यात् स्वलक्षणैः ||२७||
यस्य सर्वाणि लिङ्गानि बलवद्यस्यकारणम् |
यस्य चोपद्रवाः कष्टा मर्मगो यश्च हन्ति सः ||२८||

रूक्षोष्णैः केवलो वायुः पूरणैर्वा समावृतः |
प्रदुष्टो दूषयन् दूष्यान् विसर्पति यथाबलम् ||२९||
तस्य रूपाणि- भ्रमदवथुपिपासानिस्तोदशूलाङ्गमर्दोद्वेष्टनकम्पज्वरतमककासास्थिसन्धिभेदविश्लेषणवेपनारोचकाविपाकाश्चक्षुषोराकुलत्वमस्रागमनं पिपीलिकासञ्चार इव चाङ्गेषु, यस्मिंश्चावकाशे विसर्पो विसर्पति [१] सोऽवकाशः श्यावारुणाभासः श्वयथुमान् निस्तोदभेदशूलायामसङ्कोचहर्षस्फुरणैरतिमात्रं प्रपीड्यते, अनुपक्रान्तश्चोपचीयते शीघ्रभेदैः स्फोटकैस्तनुभिररुणाभैः श्यावैर्वा तनुविशदारुणाल्पास्रावैः, विबद्धवातमूत्रपुरीषश्च भवति, निदानोक्तानि चास्य नोपशेरते विपरीतानि चोपशेरत इति वातविसर्पः ||३०||
पित्तमुष्णोपचारेण विदाह्यम्लाशनैश्चितम् |
दूष्यान् सन्दूष्य धमनीः [१] पूरयन् वै विसर्पति ||३१||
तस्य रूपाणि- ज्वरस्तृष्णा मूर्च्छा मोहश्छर्दिररोचकोऽङ्गभेदः स्वेदोऽतिमात्रमन्तर्दाहः प्रलापः शिरोरुक् चक्षुषोराकुलत्वमस्वप्नमरतिर्भ्रमः शीतवातवारितर्षोऽतिमात्रं हरितहारिद्रनेत्रमूत्रवर्चस्त्वं हरितहारिद्ररूपदर्शनं च, यस्मिंश्चावकाशे विसर्पोऽनुसर्पति सोऽवकाशस्ताम्रहरितहारिद्रनीलकृष्णरक्तानां वर्णानामन्यतमं पुष्यति, सोत्सेधैश्चातिमात्रं दाहसम्भेदनपरीतैः स्फोटकैरुपचीयते तुल्यवर्णास्रावैश्चिरपाकैश्च, निदानोक्तानि चास्य नोपशेरते विपरीतानि चोपशेरत इति पित्तविसर्पः ||३२||
स्वाद्वम्ललवणस्निग्धगुर्वन्नस्वप्नसञ्चितः |
कफः सन्दूषयन् दूष्यान् कृच्छ्रमङ्गे विसर्पति ||३३||
तस्य रूपाणि- शीतकः शीतज्वरो गौरवं निद्रा तन्द्राऽरोचको मधुरास्यत्वमास्योपलेपो निष्ठीविका छर्दिरालस्यं स्तैमित्यमग्निनाशो दौर्बल्यं च, यस्मिंश्चावकाशे विसर्पोऽनुसर्पति सोऽवकाशः श्वयथुमान् पाण्डुर्नातिरक्तः स्नेहसुप्तिस्तम्भगौरवैरन्वितोऽल्पवेदनः कृच्छ्रपाकैश्चिरकारिभिर्बहुलत्वगुपलेपैः स्फोटः श्वेतपाण्डुभिरनुबध्यते, प्रभिन्नस्तु श्वेतं पिच्छिलं तन्तुमद्धनमनुबद्धं स्निग्धमास्रावं स्रवति, ऊर्ध्वं च गुरुभिः स्थिरैर्जालावततैः स्निग्धैर्बहुलत्वगुपलेपैर्व्रणैरनुबध्यतेऽनुषङ्गी च भवति, श्वेतनखनयनवदनत्वङ्मूत्रवर्चस्त्वं, निदानोक्तानि चास्य नोपशेरते विपरीतानि चोपशेरत इति श्लेष्मविसर्पः ||३४||
वातपित्तं प्रकुपितमतिमात्रं स्वहेतुभिः |
परस्परं लब्धबलं दहद्गात्रं विसर्पति ||३५||
तदुपतापादातुरः सर्वशरीरमङ्गारैरिवाकीर्यमाणं मन्यते, छर्द्यतीसारमूर्च्छादाहमोहज्वरतमकारोचकास्थिसन्धिभेदतृष्णाविपाकाङ्गभेदादिभिश्चाभिभूयते, यं यं चावकाशं विसर्पोऽनुसर्पति सोऽवकाशः शान्ताङ्गारप्रकाशोऽतिरक्तो वा भवति, अग्निदग्धप्रकारैश्च स्फोटैरुपचीयते, स शीघ्रगत्वादाश्वेव मर्मानुसारी भवति, मर्मणि चोपतप्ते पवनोऽतिबलो भिनत्त्यङ्गान्यतिमात्रं प्रमोहयति सञ्ज्ञां, हिक्काश्वासौ जनयति, नाशयति निद्रां, स नष्टनिद्रः प्रमूढसञ्ज्ञो व्यथितचेता न क्वचन सुखमुपलभते, अरतिपरीतः स्थानादासनाच्छय्यां क्रान्तुमिच्छति, क्लिष्टभूयिष्ठश्चाशु निद्रां भजति, दुर्बलो दुःखप्रबोधश्च भवति; तमेवंविधमग्निविसर्पपरीतमचिकित्स्यं विद्यात् ||३६||
कफपित्तं प्रकुपित्तं बलवत् स्वेन हेतुना |
विसर्पत्येकदेशे तु प्रक्लेदयति देहिनम् ||३७||
तद्विकाराः- शीतज्वरः शिरोगुरुत्वं दाहः स्तैमित्यमङ्गावसदनं निद्रा तन्द्रा मोहोऽन्नद्वेषः प्रलापोऽग्निनाशो दौर्बल्यमस्थिभेदो मूर्च्छा पिपासा स्रोतसां प्रलेपो जाड्यमिन्द्रियाणां प्रायोपवेशनमङ्गविक्षेपोऽङ्गमर्दोऽरतिरौत्सुक्यं चोपजायते, प्रायश्चामाशये विसर्पत्यलसक एकदेशग्राही च, यस्मिंश्चावकाशे विसर्पो विसर्पति सोऽवकाशो रक्तपीतपाण्डुपिडकावकीर्ण इव मेचकाभः कालो मलिनः स्निग्धो बहूष्मा गुरुः स्तिमितवेदनः श्वयथुमान् गम्भीरपाको निरास्रावः शीघ्रक्लेदः स्विन्नक्लिन्नपूतिमांसत्वक् क्रमेणाल्परुक् परामृष्टोऽवदीर्यते कर्दम इवावपीडितोऽन्तरं प्रयच्छत्युपक्लिन्नपूतिमांसत्यागी सिरास्नायुसन्दर्शी कुणपगन्धी च भवति सञ्ज्ञास्मृतिहन्ता च; तं कर्दमविसर्पपरीतमचिकित्स्यं विद्यात् ||३८||
स्थिरगुरुकठिनमधुरशीतस्निग्धान्नपानाभिष्यन्दिसेविनामव्यायामादिसेविनामप्रतिक र्मशीलानां श्लेष्मा वायुश्च प्रकोपमापद्यते, तावुभौ दुष्टप्रवृद्धावतिबलौ प्रदूष्य दूष्यान् विसर्पाय कल्पेते; तत्र वायुः श्लेष्मणा विबद्धमार्गस्तमेव श्लेष्माणमनेकधा भिन्दन् क्रमेण ग्रन्थिमालां कृच्छ्रपाकसाध्यां कफाशये सञ्जनयति, उत्सन्नरक्तस्य वा प्रदूष्य रक्तं सिरास्नायुमांसत्वगाश्रितं ग्रन्थीनां मालां कुरुते तीव्ररुजानां स्थूलानामणूनां वा दीर्घवृत्तरक्तानां, तदुपतापाज्ज्वरातिसारकासहिक्काश्वासशोषप्रमोहवैवर्ण्यारोचकाविपाकप्रसेकच्छ र्दिर्मूर्च्छाङ्गभङ्गनिद्रारतिसदनाद्याः प्रादुर्भवन्त्युपद्रवाः; स एतैरुपद्रुतः सर्वकर्मणां विषयमतिपतितो विवर्जनीयो भवतीति ग्रन्थिविसर्पः ||३९||
उपद्रवस्तु खलु रोगोत्तरकालजो रोगाश्रयो रोग एव स्थूलोऽणुर्वा, रोगात् पश्चाज्जायत इत्युपद्रवसञ्ज्ञः| तत्र प्रधानो व्याधिः, व्याधेर्गुणभूत [१] उपद्रवः, तस्य प्रायः प्रधानप्रशमे प्रशमो भवति | स तु पीडाकरतरो भवति पश्चादुत्पद्यमानो व्याधिपरिक्लिष्टशरीरत्वात्; तस्मादुपद्रवं त्वरमाणोऽभिबाधेत ||४०||

सर्वायतनसमुत्थं सर्वलिङ्गव्यापिनं सर्वधात्वनुसारिणमाशुकारिणं महात्ययिकमिति सन्निपातविसर्पमचिकित्स्यं विद्यात् ||४१||

तत्र वातपित्तश्लेष्मनिमित्ता विसर्पास्त्रयः साध्या भवन्ति; अग्निकर्दमाख्यौ पुनरनुपसृष्टे मर्मणि अनुपगते वा सिरास्नायुमांसक्लेदे साधारणक्रियाभिरुभावेवाभ्यस्यमानौ प्रशान्तिमापद्येयाताम्, अनादरोपक्रान्तः पुनस्तयोरन्यतरो हन्याद्देहमाश्वेवाशीविषवत्; तथा ग्रन्थिविसर्पमजातोपद्रवमारभेत चिकित्सितुम्, उपद्रवोपद्रुतं त्वेनं परिहरेत्; सन्निपातजं तु सर्वधात्वनुसारित्वादाशुकारित्वाद्विरुद्धोपक्रमत्वाच्चासाध्यं विद्यात् ||४२||
तत्र साध्यानां साधनमनुव्याख्यास्यामः ||४३||
लङ्घनोल्लेखने शस्ते तिक्तकानां च सेवनम् |
कफस्थानगते सामे रूक्षशीतैः प्रलेपयेत् ||४४||
पित्तस्थानगतेऽप्येतत् सामे कुर्याच्चिकित्सितम् |
शोणितस्यावसेकं च विरेकं च विशेषतः ||४५||
मारुताशयसम्भूतेऽप्यादितः स्याद्विरूक्षणम् |
रक्तपित्तान्वयेऽप्यादौ स्नेहनं न हितं मतम् ||४६||
वातोल्बणे तिक्तघृतं पैत्तिके च प्रशस्यते |
लघुदोषे, महादोषे पैत्तिके स्याद्विरेचनम् ||४७||
न घृतं बहुदोषाय देयं यन्न [१] विरेचयेत् |
तेन दोषो ह्युपष्टब्धस्त्वङ्मांसरुधिरं पचेत् ||४८||
तस्माद्विरेकमेवादौ शस्तं विद्याद्विसर्पिणः |
रुधिरस्यावसेकं च तद्ध्यस्याश्रयसञ्ज्ञितम् ||४९||
इति वीसर्पनुत् प्रोक्तं समासेन चिकित्सितम् |
एतदेव पुनः सर्वं व्यासतः सम्प्रवक्ष्यते ||५०||
मदनं मधुकं निम्बं वत्सकस्य फलानि च |
वमनं सम्प्रदातव्यं विसर्पे कफपित्तजे ||५१||
पटोलपिचुमर्दाभ्यां पिप्पल्या मदनेन च |
विसर्पे वमनं शस्तं तथा चेन्द्रयवैः सह ||५२||
यांश्च योगान् प्रवक्ष्याभि कल्पेषु कफपित्तिनाम् |
विसर्पिणां प्रयोज्यास्ते दोषनिर्हरणाः शिवाः ||५३||
मुस्तनिम्बपटोलानां चन्दनोत्पलयोरपि |
सारिवामलकोशीरमुस्तानां वा विचक्षणः ||५४||
कषायान् पाययेद्वैद्यः सिद्धान् वीसर्पनाशनान् |
किराततिक्तकं लोध्रं चन्दनं सदुरालभम् ||५५||
नागरं पद्मकिञ्जल्कमुत्पलं सबिभीतकम् |
मधुकं नागपुष्पं च दद्याद्वीसर्पशान्तये ||५६||
प्रपौण्डरीकं मधुकं पद्मकिञ्जल्कमुत्पलम् |
नागपुष्पं च लोध्रं च तेनैव विधिना पिबेत् ||५७||
द्राक्षां पर्पटकं शुण्ठीं गुडूचीं धन्वयासकम् |
निशापर्युषितं दद्यात्तृष्णावीसर्पशान्तये ||५८||
पटोलं पिचुमर्दं च दार्वीं कटुकरोहिणीम् |
यष्ट्याह्वां त्रायमाणां च दद्याद्वीसर्पशान्तये ||५९||
पटोलादिकषायं वा पिबेत्त्रिफलया सह |
मसूरविदलैर्युक्तं घृतमिश्रं प्रदापयेत् ||६०||
पटोलपत्रमुद्गानां रसमामलकस्य च |
पाययेत घृतोन्मिश्रं नरं वीसर्पपीडितम् ||६१||
यच्च सर्पिर्महातिक्तं पित्तकुष्ठनिबर्हणम् |
निर्दिष्टं तदपि प्राज्ञो दद्याद्वीसर्पशान्तये ||६२||
त्रायमाणाघृतं सिद्धं गौल्मिके यदुदाहृतम् |
विसर्पाणां प्रशान्त्यर्थं दद्यात्तदपि बुद्धिमान् ||६३||
त्रिवृच्चूर्णं समालोड्य सर्पिषा पयसाऽपि वा |
घर्माम्बुना वा संयोज्य मृद्वीकानां रसेन वा ||६४||
विरेकार्थं प्रयोक्तव्यं सिद्धं वीसर्पनाशनम् |
त्रायमाणाशृतं वाऽपि पयो दद्याद्विरेचनम् ||६५||
त्रिफलारससंयुक्तं सर्पिस्त्रिवृतया सह |
प्रयोक्तव्यं विरेकार्थं विसर्पज्वरनाशनम् ||६६||
रसमामलकानां वा घृतमिश्रं प्रदापयेत् |
स एव गुरुकोष्ठाय त्रिवृच्चूर्णयुतो हितः ||६७||
दोषे कोष्ठगते भूय एतत् कुर्याच्चिकित्सितम् |68|
शाखादुष्टे तु रुधिरे रक्तमेवादितो हरेत् ||६८||
भिषग्वातान्वितं रक्तं विषाणेन विनिर्हरेत् |
पित्तान्वितं जलौकोभिः, कफान्वितमलाबुभिः ||६९||
यथासन्नं विकारस्य व्यधयेदाशु वा सिराम् |
त्वङ्मांसस्नायुसङ्क्लेदो रक्तक्लेदाद्धि जायते ||७०||
अन्तःशरीरे [१] संशुद्धे दोषे त्वङ्मांससंश्रिते |
आदितो वाऽल्पदोषाणां क्रिया बाह्या प्रवक्ष्यते ||७१||
उदुम्बरत्वङ्मधुकं पद्मकिञ्जल्कमुत्पलम् |
नागपुष्पं प्रियङ्गुश्च प्रदेहः सघृतो हितः ||७२||
न्यग्रोधपादास्तरुणाः कदलीगर्भसंयुताः |
बिसग्रन्थिश्च लेपः स्याच्छतधौतघृताप्लुतः ||७३||
कालीयं मधुकं हेम वन्यं चन्दनपद्मकौ |
एला मृणालं फलिनी प्रलेपः स्याद्धृताप्लुतः ||७४||
शाद्वलं च मृणालं च शङ्खं चन्दनमुत्पलम् |
वेतसस्य च मूलानि प्रदेहः स्यात् सतण्डुलः ||७५||
सारिवा पद्मकिञ्जल्कमुशीरं नीलमुत्पलम् |
मञ्जिष्ठा चन्दनं लोध्रमभया च प्रलेपनम् ||७६||
नलदं च हरेणुश्च लोध्रं मधुकपद्मकौ [२] |
दूर्वा सर्जरसश्चैव सघृतं स्यात् प्रलेपनम् ||७७||
यावकाः सक्तवश्चैव सर्पिषा सह योजिताः |
प्रदेहो मधुकं वीरा सघृता यवसक्तवः ||७८||
बलामुत्पलशालूकं वीरामगुरुचन्दनम् |
कुर्यादालेपनं वैद्यो मृणालं च बिसान्वितम् ||७९||
यवचूर्णं समधुकं सघृतं च प्रलेपनम् |
हरेणवो मसुराश्च समुद्गाः श्वेतशालयः ||८०||
पृथक् पृथक् प्रदेहाः स्युः सर्वे वा सर्पिषा सह |
पद्मिनीकर्दमः शीतो मौक्तिकं पिष्टमेव वा ||८१||
शङ्खः प्रवालः शुक्तिर्वा गैरिकं वा घृताप्लुतम् |
(पृथगेते प्रदेहाश्च हिता ज्ञेया विसर्पिणाम् [३] ) |
प्रपौण्डरीकं मधुकं बला शालूकमुत्पलम् ||८२||
न्यग्रोधपत्रदुग्धीके सघृतं स्यात् प्रलेपनम् |
बिसानि च मृणालं च सघृताश्च कशेरुकाः ||८३||
शतावरीविदार्योश्च कन्दौ धौतघृताप्लुतौ |
शैवालं नलमूलानि गोजिह्वा वृषकर्णिका ||८४||
इन्द्राणिशाकं सघृतं शिरीषत्वग्बलाघृतम् [४] |
न्यग्रोधोदुम्बरप्लक्षवेतसाश्वत्थपल्लवैः ||८५||
त्वक्कल्कैर्बहुसर्पिर्भिः शीतैरालेपनं हितम् |
प्रदेहाः सर्व एवैते वातपित्तोल्बणे [५] शुभाः ||८६||
सकफे [६] तु प्रवक्ष्यामि प्रदेहानपरान् हितान् |
त्रिफलां पद्मकोशीरं समङ्गां करवीरकम् ||८७||
नलमूलान्यनन्तां च प्रदेहमुपकल्पयेत् |
खदिरं सप्तपर्णं च मुस्तमारग्वधं धवम् ||८८||
कुरण्टकं देवदारु दद्यादालेपनं भिषक् |
आरग्वधस्य पत्राणि त्वचं श्लेष्मातकस्य च ||८९||
इन्द्राणिशाकं काकाह्वां शिरीषकुसुमानि च |
शैवालं नलमूलानि वीरां गन्धप्रियङ्गुकाम् ||९०||
त्रिफलां मधुकं वीरां शिरीषकुसुमानि च |
प्रपौण्डरीकं ह्रीबेरं दार्वीत्वङ्मधुकं बलाम् ||९१||
पृथगालेपनं कुर्याद्द्वन्द्वशः सर्वशोऽपि वा |
प्रदेहाः सर्व एवैते देयाः स्वल्पघृताप्लुताः ||९२||
वातपित्तोल्बणे ये तु प्रदेहास्ते घृताधिकाः |
घृतेन शतधौतेन प्रदिह्यात् केवलेन वा ||९३||
घृतमण्डेन शीतेन पयसा मधुकाम्बुना |
पञ्चवल्ककषायेण सेचयेच्छीतलेन वा ||९४||
वातासृक्पित्तबहुलं विसर्पं बहुशो भिषक् |
सेचनास्ते प्रदेहा ये त एव घृतसाधनाः ||९५||
ते चूर्णयोगा वीसर्पव्रणानामवचूर्णनाः |
दूर्वास्वरससिद्धं च घृतं स्याद्व्रणरोपणम् ||९६||
दार्वीत्वङूमधुकं लोध्रं केशरं चावचूर्णनम् |
पटोलः पिचुमर्दश्च त्रिफला मधुकोत्पले ||९७||
एतत् प्रक्षालनं सर्पिर्व्रणचूर्णं प्रलेपनम् |
प्रदेहाः सर्व एवैते कर्तव्याः सम्प्रसादनाः [१] ||९८||
क्षणे क्षणे प्रयोक्तव्याः पूर्वमुद्धृत्य लेपनम् |
अधावनोद्धृते पूर्वे प्रदेहा बहुशोऽघनाः ||९९||
देयाः प्रदेहाः कफजे पर्याधानोद्धृते घनाः |
त्रिभागाङ्गुष्ठमात्रः स्यात् प्रलेपः कल्कपेषितः ||१००||
नातिस्निग्धो न रूक्षश्च न पिण्डो न द्रवः समः |
न च पर्युषितं लेपं कदाचिदवचारयेत् ||१०१||
न च तेनैव लेपेन पुनर्जातु प्रलेपयेत् |
क्लेदवीसर्पशूलानि सोष्णाभावात् प्रवर्तयेत् ||१०२||
लेपो ह्युपरि पट्टस्य कृतः स्वेदयति व्रणम् |
स्वेदजाः पिडकास्तस्य कण्डूश्चैवोपजायते ||१०३||
उपर्युपरि लेपस्य लेपो यद्यवचार्यते |
तानेव दोषाञ्जनयेत् पट्टस्योपरि यान् कृतः ||१०४||
अतिस्निग्धोऽतिद्रवश्च लेपो यद्यवचार्यते |
त्वचि न श्लिष्यते सम्यङ्न दोषं शमयत्यपि ||१०५||
तन्वालिप्तं न कुर्वीत संशुष्को ह्यापुटायते |
न चौषधिरसो व्याधिं प्राप्नोत्यपि च शुष्यति ||१०६||
तन्वालिप्तेन ये दोषास्तानेव जनयेद्भृशम् |
संशुष्कः पीडयेद्व्याधिं निःस्नेहो ह्यवचारितः ||१०७||
अन्नपानानि वक्ष्यामि विसर्पाणां निवृत्तये |
लङ्घितेभ्यो हितो मन्थो रूक्षः सक्षौद्रशर्करः ||१०८||
मधुरः किञ्चिदम्लो वा दाडिमामलकान्वितः |
सपरूषकमृद्वीकः सखर्जूरः शृताम्बुना ||१०९||
तर्पणैर्यवशालीनां सस्नेहा चावलेहिका |
जीर्णे पुराणशालीनां यूषैर्भुञ्जीत भोजनम् ||११०||
मुद्गान्मसूरांश्चणकान् यूषार्थमुपकल्पयेत् |
अनम्लान् दाडिमाम्लान् वा पटोलामलकैः सह ||१११||
जाङ्गलानां च मांसानां रसांस्तस्योपकल्पयेत् |
रूक्षान् परूषकद्राक्षादाडिमामलकान्वितान् ||११२||
रक्ताः श्वेता महाह्वाश्च शालयः षष्टिकैः सह |
भोजनार्थे प्रशस्यन्ते पुराणाः सुपरिस्रुताः ||११३||
यवगोधूमशालीनां सात्म्यान्येव प्रदापयेत् |
येषां नात्युचितः शालिर्नरा ये च कफाधिकाः ||११४||
विदाहीन्यन्नपानानि विरुद्धं स्वपनं दिवा |
क्रोधव्यायामसूर्याग्निप्रवातांश्च विवर्जयेत् ||११५||
The patient should avoid the vidahi (that causes burning) and viruddha (mutually contradictory or incompatible) diet, day sleep, anger, exercise, exposure to sun heat, fire and fast winds.[115]
कुर्याच्चिकित्सितादस्माच्छीतप्रायाणि पैत्तिके |
रूक्षप्रायाणि कफजे स्नैहिकान्यनिलात्मके ||११६||
वातपित्तप्रशमनमग्निवीसर्पणे हितम् |
कफपित्तप्रशमनं प्रायः कर्दमसञ्ज्ञिते ||११७||

रक्तपित्तोत्तरं दृष्ट्वा ग्रन्थिवीसर्पमादितः |
रूक्षणैर्लङ्घनैः सेकैः प्रदेहैः पाञ्चवल्कलैः ||११८||
सिरामोक्षैर्जलौकोभिर्वमनैः सविरेचनैः |
घृतैः कषायतिक्तैश्च कालज्ञः समुपाचरेत् ||११९||
ऊर्ध्वं चाधश्च शुद्धाय रक्ते चाप्यवसेचिते |
वातश्लेष्महरं कर्म ग्रन्थिवीसर्पिणे हितम् ||१२०||
उत्कारिकाभिरुष्णाभिरुपनाहःप्रशस्यते|
स्निग्धाभिर्वेशवारैर्वा ग्रन्थिवीसर्पशूलिनाम् ||१२१||
दशमूलोपसिद्धेन तैलेनोष्णेन सेचयेत् |
कुष्ठतैलेन चोष्णेन पाक्यक्षारयुतेन च ||१२२||
गोमूत्रैः पत्रनिर्यूहैरुष्णैर्वा परिषेचयेत् |
सुखोष्णया प्रदिह्याद्वा पिष्टया चाश्वगन्धया ||१२३||
शुष्कमूलककल्केन नक्तमालत्वचाऽपि वा |
बिभीतकत्वचां वाऽपि कल्केनोष्णेन लेपयेत् ||१२४||
बलां नागबलां पथ्यां भूर्जग्रन्थिं बिभीतकम् |
वंशपत्राण्यग्निमन्थं कुर्याद्ग्रन्थिप्रलेपनम् ||१२५||
दन्ती चित्रकमूलत्वक् सुधार्कपयसी गुडः |
भल्लातकास्थि कासीसं लेपो भिन्द्याच्छिलामपि ||१२६||
बहिर्मार्गास्थितं ग्रन्थिं किं पुनः कफसम्भवम् |
दीर्घकालस्थितं ग्रन्थिं भिन्द्याद्वा भेषजैरिमैः ||१२७||
मूलकानां कुलत्थानां यूषैः सक्षारदाडिमैः |
गोधूमान्नैर्यवान्नैर्वा ससीधुमधुशर्करैः ||१२८||
सक्षौद्रेर्वारुणीमण्डैर्मातुलुङ्गरसान्वितैः |
त्रिफलायाः प्रयोगैश्च पिप्पलीक्षौद्रसंयुतैः ||१२९||
मुस्तभल्लातशक्तूनां प्रयोगैर्माक्षिकस्य च |
देवदारुगुडूच्योश्च प्रयोगैर्गिरिजस्य च ||१३०||
धूमैर्विरेकैः शिरसः पूर्वोक्तैर्गुल्मभेदनैः |
अयोलवणपाषाणहेमताम्रप्रपीडनैः ||१३१||
आभिः क्रियाभिः सिद्धाभिर्विविधाभिर्बली स्थिरः |
ग्रन्थिः पाषाणकठिनो यदा नैवोपशाम्यति ||१३२||
अथास्य दाहः क्षारेण शरैर्हेम्नाऽथ वा हितः |
पाकिभिः पाचयित्वा वा पाटयित्वा समुद्धरेत् ||१३३||
मोक्षयेद्बहुशश्चास्य रक्तमुत्क्लेशमागतम् |
पुनश्चापहृते रक्ते वातश्लेष्मजिदौषधम् ||१३४||
धूमो विरेकः शिरसः स्वेदनं परिमर्दनम् |
अप्रशाम्यति दोषे च पाचनं वा प्रशस्यते ||१३५||
प्रक्लिन्नं दाहपाकाभ्यां भिषक् शोधनरोपणैः |
बाह्यैश्चाभ्यन्तरैश्चैव व्रणवत् समुपाचरेत् ||१३६||
कम्पिल्लकं विडङ्गानि दार्वीं कारञ्जकं फलम् |
पिष्ट्वा तैलं विपक्तव्यं ग्रन्थिव्रणचिकित्सितम् ||१३७||
द्विव्रणीयोपदिष्टेन कर्मणा चाप्युपाचरेत् |
देशकालविभागज्ञो व्रणान् वीसर्पजान् बुधः ||१३८||
इति ग्रन्थिविसर्पचिकित्सा |
य एव विधिरुद्दिष्टो ग्रन्थीनां विनिवृत्तये |
स एव गलगण्डानां कफजानां निवृत्तये ||१३९||
गलगण्डास्तु वातोत्था ये कफानुगता नृणाम् |
घृतक्षीरकषायाणामभ्यासान्न भवन्ति ते ||१४०||

यानीहोक्तानि कर्माणि विसर्पाणां निवृत्तये |
एकतस्तानि सर्वाणि रक्तमोक्षणमेकतः ||१४१||
विसर्पो न ह्यसंसृष्टो रक्तपित्तेन जायते |
तस्मात् साधारणं सर्वमुक्तमेतच्चिकित्सितम् ||१४२||
विशेषो दोषवैषम्यान्न च नोक्तः समासतः |
समासव्यासनिर्दिष्टां क्रियां विद्वानुपाचरेत् ||१४३||
तत्र श्लोकाः-
निरुक्तं नामभेदाश्च दोषा दूष्याणि हेतवः |
आश्रयो मार्गतश्चैव विसर्पगुरुलाघवम् ||१४४||
लिङ्गान्युपद्रवा ये च यल्लक्षण उपद्रवः |
साध्यत्वं, न च, साध्यानां साधनं च यथाक्रमम् ||१४५||
इति पिप्रक्षवे सिद्धिमग्निवेशाय धीमते |
पुनर्वसुरुवाचेदं विसर्पाणां चिकित्सितम् ||१४६||

इत्यग्निवेशकृते तन्त्रे चरकप्रतिसंस्कृते चिकित्सास्थाने
विसर्पचिकित्सितं नामैकविंशोऽध्यायः ||२१||

Chapter – 22
अथातस्तृष्णाचिकित्सितं व्याख्यास्यामः ||१||
इति ह स्माह भगवानात्रेयः ||२||

ज्ञानप्रशमतपोभिः ख्यातोऽत्रिसुतो जगद्धितेऽभिरतः |
तृष्णानां प्रशमार्थं चिकित्सितं प्राह पञ्चानाम् ||३||

क्षोभाद्भयाच्छ्रमादपि शोकात्क्रोधाद्विलङ्घनान्मद्यात् |
क्षाराम्ललवणकटुकोष्णरूक्षशुष्कान्नसेवाभिः ||४||
धातुक्षयगदकर्षणवमनाद्यतियोगसूर्यसन्तापैः |
पित्तानिलौ प्रवृद्धौ सौम्यान्धातूंश्च शोषयतः ||५||
रसवाहिनीश्च नालीर्जिह्वामूलगलतालुकक्लोम्नः |
संशोष्य नृणां देहे कुरुतस्तृष्णां महाबलावेतौ ||६||
पीतं पीतं हि जलं शोषयतस्तावतो न याति शमम् |
घोरव्याधिकृशानां प्रभवत्युपसर्गभूता सा ||७||
प्राग्रूपं मुखशोषः, स्वलक्षणं सर्वदाऽम्बुकामित्वम् |
तृष्णानां सर्वासां लिङ्गानां लाघवमपायः ||८||

मुखशोषस्वरभेदभ्रमसन्तापप्रलापसंस्तम्भान् |
ताल्वोष्ठकण्ठजिह्वाकर्कशतां चित्तनाशं च ||९||
जिह्वानिर्गममरुचिं बाधिर्यं मर्मदूयनं सादम् |
तृष्णोद्भूता कुरुते, पञ्चविधां लिङ्गतः शृणु ताम् ||१०||

अब्धातुं देहस्थं कुपितः पवनो यदा विशोषयति |
तस्मिञ्शुष्के शुष्यत्यबलस्तृष्यत्यथ विशुष्यन् ||११||
निद्रानाशः शिरसो भ्रमस्तथा शुष्कविरसमुखता च स्रोतोऽवरोध इति च स्याल्लिङ्गं वाततृष्णायाः ||१२||

पित्तं मतमाग्नेयं कुपितं चेत्तापयत्यपां धातुम् |
सन्तप्तः स हि जनयेत्तृष्णां दाहोल्बणां नॄणाम् ||१३||
तिक्तास्यत्वं शिरसो दाहः शीताभिनन्दता मूर्च्छा |
पीताक्षिमूत्रवर्चस्त्वमाकृतिः पित्ततृष्णायाः ||१४||
तृष्णा याऽऽमप्रभवा साऽप्याग्नेयाऽऽमपित्तजनितत्वात् |
लिङ्गं तस्याश्चारुचिराध्मानकफप्रसेकौ च ||१५||

देहो रसजोऽम्बुभवो रसश्च तस्य क्षयाच्च तृष्येद्धि |
दीनस्वरः प्रताम्यन् संशुष्कहृदयगलतालुः ||१६||

भवति खलु योपसर्गात्तृष्णा सा शोषिणी कष्टा |
ज्वरमेहक्षयशोषश्वासाद्युपसृष्टदेहानाम् ||१७||

सर्वास्त्वतिप्रसक्ता रोगकृशानां वमिप्रसक्तानाम् |
घोरोपद्रवयुक्तास्तृणा मरणाय विज्ञेयाः ||१८||

नाग्निं विना हि तर्षः पवनाद्वा तौ हि शोषणे हेतू |
अब्धातोरतिवृद्धावपां क्षये तृष्यते नरो हि ||१९||
गुर्वन्नपयःस्नेहैः सम्मूर्च्छद्भिर्विदाहकाले च |
यस्तृष्येद्वृतमार्गे तत्राप्यनिलानलौ हेतू ||२०||
तीक्ष्णोष्णरूक्षभावान्मद्यं पित्तानिलौ प्रकोपयति |
शोषयतोऽपां धातुं तावेव हि मद्यशीलानाम् ||२१||
तप्तास्विव सिकतासु हि तोयमाशु शुष्यति क्षिप्तम् |
तेषां सन्तप्तानां हिमजलपानाद्भवति शर्म ||२२||
शिशिरस्नातस्योष्मा रुद्धः कोष्ठं प्रपद्य तर्षयति |
तस्मान्नोष्णक्लान्तो भजेत सहसा जलं शीतम् ||२३||

लिङ्गं सर्वास्वेतास्वनिलक्षयपित्तजं भवत्यथ तु |
पृथगागमाच्चिकित्सितमतः प्रवक्ष्यामि तृष्णानाम् ||२४||

अपां क्षयाद्धि तृष्णा संशोष्य नरं प्रणाशयेदाशु |
तस्मादैन्द्रं तोयं समधु पिबेत्तद्गुणं वाऽन्यत् ||२५||
किञ्चित्तुवरानुरसं तनु लघु शीतलं सुगन्धि सुरसं च |
अनभिष्यन्दि च यत्तत्क्षितिगतमप्यैन्द्रवज्ज्ञेयम् ||२६||
शृतशीतं ससितोपलमथवा शरपूर्वपञ्चमूलेन |
लाजासक्तुसिताह्वामधुयुतमैन्द्रेण वा मन्थम् ||२७||
वाट्यं वाऽऽमयवानां शीतं मधुशर्करायुतं दद्यात् |
पेयां वा शालीनां दद्याद्वा कोरदूषाणाम् ||२८||
पयसा शृतेन भोजनमथवा मधुशर्करायुतं योज्यम् |
पारावतादिकरसैर्घृतभृष्टैर्वाऽप्यलवणाम्लैः ||२९||
तृणपञ्चमूलमुञ्जातकैः प्रियालैश्च जाङ्गलाः सुकृताः |
शस्ता रसाः पयो वा तैः सिद्धं शर्करामधुमत् ||३०||
शतधौतघृतेनाक्तः पयः पिबेच्छीततोयमवगाह्य |
मुद्गमसूरचणकजा रसास्तु भृष्टा घृते देयाः ||३१||
मधुरैः सजीवनीयैः शीतैश्च सतिक्तकैः शृतं क्षीरम् |
पानाभ्यञ्जनसेकेष्विष्टं मधुशर्करायुक्तम् ||३२||
तज्जं वा घृतमिष्टं पानाभ्यङ्गेषु नस्यमपि च स्यात् |
नारीपयः सशर्करमुष्ट्र्या अपि नस्यमिक्षुरसः ||३३||
क्षीरेक्षुरसगुडोदकसितोपलाक्षौद्रसीधुमार्द्वीकैः |
वृक्षाम्लमातुलुङ्गैर्गण्डूषास्तालुशोषघ्नाः ||३४||
जम्ब्वाम्रातकबदरीवेतसपञ्चवल्कपञ्चाम्लैः |
हृन्मुखशिरःप्रदेहाःसघृता मूर्च्छाभ्रमतृष्णाघ्नाः स्युः ||३५||
दाडिमदधित्थलोध्रैः सविदारीबीजपूरकैः शिरसः |
लेपो गौरामलकैर्घृतारनालायुतैश्च हितः ||३६||
शैवलपङ्काम्बुरुहैः साम्लैः सघृतैश्च शक्तुभिर्लेपः |
मस्त्वारनालार्द्रवसनकमलमणिहारसंस्पर्शाः ||३७||
शिशिराम्बुचन्दनार्द्रस्तनतटपाणितलगात्रसंस्पर्शाः |
क्षौमार्द्रनिवसनानां वराङ्गनानां प्रियाणां च ||३८||
हिमवद्दरीवनसरित्सरोऽम्बुजपवनेन्दुपादशिशिराणाम् |
रम्यशिशिरोदकानां स्मरणं कथाश्च तृष्णाघ्नाः ||३९||
वातघ्नमन्नपानं मृदु लघु शीतं च वाततृष्णायाम् |
क्षयकासनुच्छृतं क्षीरघृतमूर्ध्ववाततृष्णाघ्नम् ||४०||
स्याज्जीवनीयसिद्धं क्षीरघृतं वातपित्तजे तर्ष |४१|
पैत्ते द्राक्षाचन्दनखर्जूरोशीरमधुयुतं तोयम् ||४१||
लोहितशालितण्डुलखर्जूरपरूषकोत्पलद्राक्षाः |
मधु पक्वलोष्टमेव च जले स्थितं शीतलं पेयम् ||४२||
लोहितशालिप्रस्थः सलोध्रमधुकाञ्जनोत्पलः क्षुण्णः |
पक्वामलोष्टजलमधुसमायुतो मृन्मये पेयः ||४३||
वटमातुलुङ्गवेतसपल्लवकुशकाशमूलयष्ट्याह्वैः |
सिद्धेऽम्भस्यग्निनिभां कृष्णमृदं कृष्णसिकतां वा ||४४||
तत्पानि नवकपालान्यथवा निर्वाप्य पाययेताच्छम् |
आपाकशर्करं वाऽमृतवल्ल्युदकं तृषां हन्ति ||४५||
क्षीरवतां मधुराणां शीतानां शर्करामधुविमिश्राः |
शीतकषाया मृद्भृष्टसंयुताः पित्ततृष्णाघ्नाः ||४६||
व्योषवचाभल्लातकतिक्तकषायास्तथाऽऽमतृष्णाघ्नाः |
यच्चोक्तं कफजायां वम्यां तच्चैव कार्यं स्यात् ||४७||
स्तम्भारुच्यविपाकालस्यच्छर्दिषु कफानुगां तृष्णाम् |
ज्ञात्वा दधिमधुतर्पणलवणोष्णजलैर्वमनमिष्टम् ||४८||
दाडिममम्लफलं वाऽप्यन्यत् सकषायमथ लेहम् |
पेयमथवा प्रदद्याद्रजनीशर्करायुक्तम् ||४९||
क्षयकासेन तु तुल्या क्षयतृष्णा सा गरीयसी नॄणाम् |
क्षीणक्षतशोषहितैस्तस्मात्तां भेषजैः शमयेत् ||५०||
पानतृषार्तः पानं त्वर्धोदकमम्ललवणगन्धाढ्यम् |
शिशिरस्नातः पानं मद्याम्बु गुडाम्बु वा तृषितः ||५१||
भक्तोपरोधतृषितः स्नेहतृषार्तोऽथवा तनुयवागूम् |
प्रपिबेद्गुरुणा तृषितो भुक्तेन तदुद्धरेद्भुक्तम् ||५२||
मद्याम्बु वाऽम्बु कोष्णं बलवांस्तृषितः समुल्लिखेत् पीत्वा |
मागधिकाविशदमुखः सशर्करं वा पिबेन्मन्थम् ||५३||
बलवांस्तु तालुशोषे पिबेद्धृतं तृष्यमद्याच्च |
सर्पिर्भृष्टं क्षीरं मांसरसांश्चाबलः स्निग्धान् ||५४||
अतिरूक्षदुर्बलानां तर्षं शमयेन्नृणामिहाशु पयः |
छागो वा घृतभृष्टः शीतो मधुरो रसो हृद्यः ||५५||
स्निग्धेऽन्ने भुक्ते या तृष्णा स्यात्तां गुडाम्बुना शमयेत् |
तर्षं मूर्च्छाभिहतस्य रक्तपित्तापहैर्हन्यात् ||५६||

तृट्दाहमूर्च्छाभ्रमक्लममदात्ययास्रविषपित्ते |
शस्तं स्वभावशीतं, शृतशीतं सन्निपातेऽम्भः ||५७||
हिक्काश्वासनवज्वरपीनसघृतपीतपार्श्वगलरोगे |
कफवातकृते स्त्याने सद्यःशुद्धे च हितमुष्णम् ||५८||
पाण्डूदरपीनसमेहगुल्ममन्दानलातिसारेषु |
प्लीह्नि च तोयं न हितं काममसह्ये पिबेदल्पम् ||५९||
पूर्वामयातुरः सन् दीनस्तृष्णार्दितो जलं काङ्क्षन् |
न लभेत स चेन्मरणमाश्वेवाप्नुयाद्दीर्घरोगं वा ||६०||
तस्माद्धान्याम्बु पिबेत्तृष्यन् रोगी सशर्कराक्षौद्रम् |
यद्वा तस्यान्यत्स्यात् सात्म्यं रोगस्य तच्चेष्टम् ||६१||
तस्यां विनिवृत्तायां तज्जन्य उपद्रवः सुखं जेतुम् |
तस्मात्तृष्णां पूर्वं जयेद्बहुभ्योऽपि रोगेभ्यः ||६२||

तत्र श्लोकः-
हेतू यथाऽग्निपवनौ कुरुतः सोपद्रवां च पञ्चानाम् |
तृष्णानां पृथगाकृतिरसाध्यता साधनं चोक्तम् ||६३||
इत्यग्निवेशकृते तन्त्रे चरकप्रतिसंस्कृतेऽप्राप्ते दृढबलसम्पूरिते चिकित्सास्थाने तृष्णारोगचिकित्सितं नाम द्वाविंशोऽध्यायः ||२२||

Chapter 23 
अथातो विषचिकित्सितं व्याख्यास्यामः ||१||
इति ह स्माह भगवानात्रेयः ||२||
प्रागुत्पत्तिं गुणान् योनिं वेगाँल्लिङ्गान्युपक्रमान् |
विषस्य ब्रुवतः सम्यगग्निवेश निबोध मे ||३||
अमृतार्थं समुद्रे तु मथ्यमाने सुरासुरैः |
जज्ञे प्रागमृतोत्पत्तेः पुरुषो घोरदर्शनः ||४||
दीप्ततेजाश्चतुर्दंष्ट्रो हरिकेशोऽनलेक्षणः |
जगद्विषण्णं तं दृष्ट्वा तेनासौ विषसञ्ज्ञितः ||५||

जङ्गमस्थावरायां तद्योनौ ब्रह्मा न्ययोजयत् |
तदम्बुसम्भवं तस्माद्द्विविधं पावकोपमम् ||६||
अष्टवेगं दशगुणं चतुर्विंशत्युपक्रमम् |७|

तद्वर्षास्वम्बुयोनित्वात् सङ्क्लेदं गुडवद्गतम् ||७||
सर्पत्यम्बुधरापाये तदगस्त्यो हिनस्ति च |
प्रयाति मन्दवीर्यत्वं विषं तस्माद्धनात्यये ||८|

सर्पाः कीटोन्दुरा लूता वृश्चिका गृहगोधिकाः |
जलौकामत्स्यमण्डूकाः कणभाः सकृकण्टकाः ||९||
श्वसिंहव्याघ्रगोमायुतरक्षुनकुलादयः |
दंष्ट्रिणो ये विषं तेषां दंष्ट्रोत्थं जङ्गमं मतम् ||१०||

मुस्तकं पौष्करं क्रौञ्चं वत्सनाभं बलाहकम् |
कर्कटं कालकूटं च करवीरकसञ्ज्ञकम् ||११||
पालकेन्द्रायुधं तैलं मेघकं कुशपुष्पकम् |
रोहिषं पुण्डरीकं च लाङ्गलक्यञ्जनाभकम् ||१२||
सङ्कोचं मर्कटं शृङ्गीविषं हालाहलं तथा |
एवमादीनि चान्यानि मूलजानि स्थिराणि च ||१३||

गरसंयोगजं चान्यद्गरसञ्ज्ञं गदप्रदम् |
कालान्तरविपाकित्वान्न तदाशु हरत्यसून् ||१४||

निद्रां तन्द्रां क्लमं दाहं सपाकं लोमहर्षणम् |
शोफं चैवातिसारं च जनयेज्जङ्गमं विषम् ||१५||
स्थावरं तु ज्वरं हिक्कां दन्तहर्षं गलग्रहम् |
फेनवम्यरुचिश्वासमूर्च्छाश्च जनयेद्विषम् ||१६||
जङ्गमं स्यादधोभागमूर्ध्वभागं तु मूलजम् |
तस्माद्दंष्ट्राविषं मौलं हन्ति मौलं च दंष्ट्रजम् ||१७||
तृण्मोहदन्तहर्षप्रसेकवमथक्लमा भवन्त्याद्ये |
वेगे रसप्रदोषादसृक्प्रदोषाद्द्वितीये तु ||१८||
वैवर्ण्यभ्रमवेपथुमूर्च्छाजृम्भाङ्गचिमिचिमातमकाः |
दुष्टपिशितात्तृतीये मण्डलकण्डूश्वयथुकोठाः ||१९||
वातादिजाश्चतुर्थे दाहच्छर्द्यङ्गशूलमूर्च्छाद्याः |
नीलादीनां तमसश्च दर्शनं पञ्चमे वेगे ||२०||
षष्ठे हिक्का, भङ्गः स्कन्धस्य तु सप्तमेऽष्टमे मरणम् | नॄणां,

चतुष्पदां स्याच्चतुर्विधः, पक्षिणां त्रिविधः ||२१||
सीदत्याद्ये भ्रमति च, चतुष्पदो वेपते, ततः शून्यः |
मन्दाहारो म्रियते श्वासेन हि चतुर्थवेगे तु ||२२||
ध्यायति विहगः प्रथमे वेगे, प्रभ्राम्यति द्वितीये तु |
स्रस्ताङ्गश्च तृतीये विषवेगे याति पञ्चत्वम् ||२३||
लघु रूक्षमाशु विशदं व्यवायि तीक्ष्णं विकासि सूक्ष्मं च |
उष्णमनिर्देश्यरसं दशगुणमुक्तं विषं तज्ज्ञैः ||२४||
रौक्ष्याद्वातमशैत्यात्पित्तं सौक्ष्म्यादसृक् प्रकोपयति |
कफमव्यक्तरसत्वादन्नरसांश्चानुवर्तते शीघ्रम् ||२५||
शीघ्रं व्यवायिभावादाशु व्याप्नोति केवलं देहम् |
तीक्ष्णत्वान्मर्मघ्नं प्राणघ्नं तद्विकासित्वात् ||२६||
दुरुपक्रमं लघुत्वाद्वैशद्यात् स्यादसक्तगतिदोषम् |
दोषस्थानप्रकृतीः प्राप्यान्यतमं ह्युदीरयति ||२७||
स्याद्वातिकस्य वातस्थाने कफपित्तलिङ्गमीषत्तु |
तृण्मोहारतिमूर्च्छागलग्रहच्छर्दिफेनादि ||२८||
पित्ताशयस्थितं पैत्तिकस्य कफवातयोर्विषं तद्वत् |
तृट्कासज्वरवमथुक्लमदाहतमोतिसारादि ||२९||
कफदेशगं कफस्य च दर्शयेद्वातपित्तयोश्चेषत् |
लिङ्गं श्वासगलग्रहकण्डूलालावमथ्वादि ||३०||
दूषीविषं तु शोणितदुष्ट्यारुःकिटिमकोठलिङ्गं च |

क्षरति विषतेजसाऽसृक् तत् खानि निरुध्य मारयति जन्तुम् |
पीतं मृतस्य हृदि तिष्ठति दष्टविद्धयोर्दंशदेशे स्यात् ||३२||
नीलौष्ठदन्तशैथिल्यकेशपतनाङ्गभङ्गविक्षेपाः |
शिशिरैर्न लोमहर्षो नाभिहते दण्डराजी स्यात् ||३३||
क्षतजं क्षताच्च नायात्येतानि भवन्ति मरणलिङ्गानि |
एभ्योऽन्यथा चिकित्स्यास्तेषां चोपक्रमाञ्छृणु मे ||३४||
मन्त्रारिष्टोत्कर्तननिष्पीडनचूषणाग्निपरिषेकाः |
अवगाहरक्तमोक्षणवमनविरेकोपधानानि ||३५||
हृदयावरणाञ्जननस्यधूमलेहौषधप्रशमनानि |
प्रतिसारणं प्रतिविषं सञ्ज्ञासंस्थानपनं लेपः ||३६||
मृतसञ्जीवनमेव च विंशतिरेते चतुर्भिरधिकाः |
स्युरुपक्रमा यथा ये यत्र योज्याः शृणु तथा तान् ||३७||
दंशात्तु विषं दष्टस्याविसृतं वेणिकां भिषग्बद्ध्वा |
निष्पीडयेद्भृशं दंशमुद्धरेन्मर्मवर्जं वा ||३८||
तं दंशं वा चूषेन्मुखेन यवचूर्णपांशुपूर्णेन |३९|
प्रच्छनशृङ्गजलौकाव्यधनैः स्राव्यं ततो रक्तम् ||३९||
रक्ते विषप्रदुष्टे दुष्येत् प्रकृतिस्ततस्त्यजेत् प्राणान् |
तस्मात् प्रघर्षणैरसृगवर्तमानं प्रवर्त्यं स्यात् ||४०||
त्रिकटुगृहधूमरजनीपञ्चलवणरोचनाः सवार्ताकाः |
घर्षणमतिप्रवृत्ते वटादिभिः शीतलैर्लेपः ||४१||
रक्तं हि विषाधानं वायुरिवाग्नेः प्रदेहसेकैस्तत् |
शीतैः स्कन्दति तस्मिन् स्कन्ने व्यपयाति विषवेगः ||४२||
विषवेगान्मदमूर्च्छाविषादहृदयद्रवाः प्रवर्तन्ते |
शीतैर्निवर्तयेत्तान् वीज्यश्चालोमहर्षात् स्यात् ||४३||
तरुरिव मूलच्छेदाद्दंशच्छेदान्न वृद्धिमेति विषम् |
आचूषणमानयनं जलस्य सेतुर्यथा तथाऽरिष्टाः ||४४||
त्वङ्मांसगतं दाहो दहति विषं स्रावणं हरति रक्तात् |
पीतं वमनैः सद्यो हरेद्विरेकैर्द्वितीये तु ||४५||
आदौ हृदयं रक्ष्यं तस्यावरणं पिबेद्यथालाभम् |
मधुसर्पिर्मज्जपयोगैरिकमथ गोमयरसं वा ||४६||
इक्षुं सुपक्वमथवा काकं निष्पीड्य तद्रसं वरणम् |
छागादीनां वाऽसृग्भस्म मृदं वा पिबेदाशु ||४७||
क्षारागदस्तृतीये शोफहरैर्लेखनं समध्वम्बु |
गोमयरसश्चतुर्थे वेगे सकपित्थमधुसर्पिः ||४८||
काकाण्डशिरीषाभ्यां स्वरसेनाश्च्योतनाञ्जने नस्यम् |
स्यात्पञ्चमेऽथ षष्ठे सञ्ज्ञायाः स्थापनं कार्यम् ||४९||
गोपित्तयुता रजनी मञ्जिष्ठामरिचपिप्पलीपानम् |
विषपानं दष्टानां विषपीते दंशनं चान्ते ||५०||
शिखिपित्तार्धयुतं स्यात् पलाशबीजमगदो मृतेषु वरः |
वार्ताकुफाणितागारधूमगोपित्तनिम्बं वा ||५१||
गोपित्तयुतैर्गुटिकाः सुरसाग्रन्थिद्विरजनीमधुककुष्ठैः |
शस्ताऽमृतेन तुल्या शिरीषपुष्पकाकाण्डकरसैर्वा ||५२||
काकाण्डसुरसगवाक्षीपुनर्नवावायसीशिरीषफलैः |
उद्बन्धविषजलमृते लेपौपधिनस्यपानानि ||५३||

स्पृक्काप्लवस्थौणेयकाङ्क्षीशैलेयरोचनातगरम् |
ध्यामककुङ्कुममांसीसुरसाग्रैलालकुष्ठघ्नम् ||५४||
बृहती शिरीषपुष्पं श्रीवेष्टकपद्मचारटिविशालाः |
सुरदारुपद्मकेशरसावरकमनःशिलाकौन्त्यः ||५५||
जात्यर्कपुष्परसरजनीद्वयहिङ्गुपिप्पलीलाक्षाः |
जलमुद्गपर्णिचन्दनमधुकमदनसिन्धुवाराश्च ||५६||
शम्पाकलोध्रमयूरकगन्धफलानाकुलीविडङ्गाश्च |
पुष्ये संहृत्य समं पिष्ट्वा गुटिका विधेयाः स्युः ||५७||
सर्वविषघ्नो जयकृद्विषमृतसञ्जीवनो ज्वरनिहन्ता |
घ्रेयविलेपनधारणधूमग्रहणैर्गृहस्थश्च ||५८||
भूतविषजन्त्वलक्ष्मीकार्मणमन्त्राग्न्यशन्यरीन् हन्यात् |
दुःस्वप्नस्त्रीदोषानकालमरणाम्बुचौरभयम् ||५९||
धनधान्यकार्यसिद्धिः श्रीपुष्ट्यायुर्विवर्धनो धन्यः |
मृतसञ्जीवन एष प्रागमृताद्ब्रह्मणा विहितः ||६०||
इति मृतसञ्जीवनोऽगदः |
 
मन्त्रैर्धमनीबन्धोऽवमार्जनं कार्यमात्मरक्षा च |
दोषस्य विषं यस्य स्थाने स्यात्तं जयेत्पूर्वम् ||६१||
वातस्थाने स्वेदो दध्ना नतकुष्ठकल्कपानं च |
घृतमधुपयोऽम्बुपानावगाहसेकाश्च पित्तस्थे ||६२||
क्षारागदः कफस्थानगते स्वेदस्तथा सिराव्यधनम् |
दूषीविषेऽथ रक्तस्थिते सिराकर्म पञ्चविधम् ||६३||
भेषजमेवं कल्प्यं भिषग्विदाऽऽलक्ष्य सर्वदा सर्वम् |
स्थानं जयेद्धि पूर्वं स्थानस्थस्याविरुद्धं च ||६४||
विषदूषितकफमार्गः स्रोतःसंरोधरुद्धवायुस्तु |
मृत इव श्वसेन्मर्त्यः स्यादसाध्यलिङ्गैर्विहीनश्च ||६५||
चर्मकषायाः कल्कं बिल्वसमं मूर्ध्नि काकपदमस्य |
कृत्वा दद्यात्कटभीकटुकट्फलप्रधमनं च ||६६||
छागं गव्यं माहिषं वा मांसं कौक्कुटमेव वा |
दद्यात् काकपदे तस्मिंस्ततः सङ्क्रमते विषम् ||६७||
नासाक्षिकर्णजिह्वाकण्ठनिरोधेषु कर्म नस्तः स्यात् |
वार्ताकुबीजपूरज्योतिष्मत्यादिभिः पिष्टैः ||६८||
अञ्जनमक्ष्युपरोधे कर्तव्यं बस्तमूत्रपिष्टैस्तु |
दारुव्योषहरिद्राकरवीरकरञ्जनिम्बसुरसैस्तु ||६९||
श्वेता वचाऽश्वगन्धा हिङ्ग्वमृता कुष्ठसैन्धवे लशुनम् |
सर्षपकपित्थमध्यं टुण्टुककरञ्जबीजानि ||७०||
व्योषं शिरीषपुष्पं द्विरजन्यौ वंशलोचनं च समम् |
पिष्ट्वाऽजस्य मूत्रेण गोश्वपित्तेन सप्ताहम् ||७१||
व्यत्यासभावितोऽयं निहन्ति शिरसि स्थितं विषं क्षिप्रम् |
सर्वज्वरभूतग्रहविसूचिकाजीर्णमूर्च्छार्तीः ||७२||
उन्मादापस्मारौ काचपटलनीलिकाशिरोदोषान् |
शुष्काक्षिपाकपिल्लार्बुदार्मकण्डूतमोदोषान् ||७३||
क्षयदौर्बल्यमदात्ययपाण्डुगदांश्चाञ्जनात्तथा मोहान् |
लेपाद्विषदिग्धक्षतलीढदष्टपीतविषघाती ||७४||
अर्शःस्वानद्धेषु च गुदलेपो योनिलेपनं स्त्रीणाम् |
मूढे गर्भे दुष्टे ललाटलेपः प्रतिश्याये ||७५||
वृद्धौ किटिमे कुष्ठे श्वित्रविचर्चिकादिषु लेपः |
गज इव तरून् विषगदान्निहन्त्यगदगन्धहस्त्येषः ||७६||
इति गन्धहस्तीनामाऽगदः |
पत्रागुरुमुस्तैला निर्यासाः पञ्च चन्दनं स्पृक्का |
त्वङ्नलदोत्पलबालकहरेणुकोशीरवन्यनखाः ||७७||
सुरदारुकनककुङ्कुमध्यामककुष्ठप्रियङ्गवस्तगरम् |
पञ्चाङ्गानि शिरीषाद्व्योषालमनःशिलाजाज्यः ||७८||
श्वेतकटभीकरञ्जौ रक्षोघ्नी सिन्धुवारिका रजनी |
सुरसाञ्जनगैरिकमञ्जिष्ठानिम्बनिर्यासाः ||७९||
वंशत्वगश्वगन्धाहिङ्गुदधित्थाम्लवेतसं लाक्षा |
मधुमधुकसोमराजीवचारुहारोचनातगरम् ||८०||
अगदोऽयं वैश्रवणायाख्यातस्त्र्यम्बकेण षष्ट्यङ्गः |
अप्रतिहतप्रभावः ख्यातो महागन्धहस्तीति ||८१||
पित्तेन गवां पेष्यो गुटिकाः कार्यास्तु पुष्ययोगेन |
पानाञ्जनप्रलेपैः प्रसाधयेत् सर्वकर्माणि ||८२||
पिल्लं कण्डूं तिमिरं रात्र्यान्ध्यं काचमर्बुदं पटलम् |
हन्ति सततप्रयोगाद्धितमितपथ्याशिनां पुंसाम् ||८३||
विषमज्वरानजीर्णान्दद्रुं कण्डूं विसूचिकां पामाम् |
विषमूषिकलूतानां सर्वेषां पन्नगानां च |
आशु विषं नाशयति समूलजमथ कन्दजं सर्वम् ||८४||
एतेन लिप्तगात्रः सर्पान् गृह्णाति भक्षयेच्च विषम् |
कालपरीतोऽपि नरो जीवति नित्यं निरातङ्कः ||८५||
आनद्धे गुदलेपो योनौ लेपश्च मूढगर्भाणाम् |
मूर्च्छार्तिषु च ललाटे प्रलेपनमाहुः प्रधानतमम् ||८६||
भेरीमृदङ्गपटहाञ्छत्राण्यमुना तथा ध्वजपताकाः |
लिप्त्वाऽहिविषनिरस्त्यै प्रध्वनयेद्दर्शयेन्मतिमान् ||८७||
यत्र च सन्निहितोऽयं न तत्र बालग्रहा न रक्षांसि |
न च कार्मणवेताला वहन्ति नाथर्वणा मन्त्राः ||८८||
सर्वग्रहा न तत्र प्रभवन्ति न चाग्निशस्त्रनृपचौराः |
लक्ष्मीश्च तत्र भजते यत्र महागन्धहस्त्यस्ति ||८९||
पिष्यमाण इमं चात्र सिद्धं मन्त्रमुदीरयेत् |
‘मम माता जया नाम जयो नामेति मे पिता ||९०||
सोऽहं जयजयापुत्रो विजयोऽथ जयामि च |
नमः पुरुषसिंहाय विष्णवे विश्वकर्मणे ||९१||
सनातनाय कृष्णाय भवाय विभवाय च |
तेजो वृषाकपेः साक्षात्तेजो ब्रह्मेन्द्रयोर्यमे ||९२||
यथाऽहं नाभिजानामि वासुदेवपराजयम् |
मातुश्च पाणिग्रहणं समुद्रस्य च शोषणम् ||९३||
अनेन सत्यवाक्येन सिध्यतामगदो ह्ययम् |
हिलिमिलिसंस्पृष्टे रक्ष सर्वभेषजोत्तमे स्वाहा ||९४||
इति महागन्धहस्तीनामाऽगदः |
ऋषभकजीवकभार्गीमधुकोत्पलधान्यकेशराजाज्यः |
ससितगिरिकोलमध्याः पेयाः श्वासज्वरादिहराः ||९५||
हिङ्गु च कृष्णायुक्तं कपित्थरसयुक्तमग्र्यलवणं च |
समधुसितौ पातव्यौ ज्वरहिक्काश्वासकासघ्नौ ||९६||

लेहः कोलास्थ्यञ्जनलाजोत्पलमधुघृतैर्वम्याम् |
बृहतीद्वयाढकीपत्रधूमवर्तिस्तु हिक्काघ्नी ||९७||
शिखिबर्हिबलाकास्थीनि सर्षपाश्चन्दनं च घृतयुक्तम् |
धूमो गृहशयनासनवस्त्रादिषु शस्यते विषनुत् ||९८||

घृतयुक्ते नतकुष्ठे भुजगपतिशिरः शिरीषपुष्पं च |
धूमागदः स्मृतोऽयं सर्वविषघ्नः श्वयथुहृच्च ||९९||

जतुसेव्यपत्रगुग्गुलुभल्लातकककुभपुष्पसर्जरसाः |
श्वेता च धूम उरगाखुकीटवस्त्रक्रिमिनुदग्र्यः ||१००||
तरुणपलाशक्षारं स्रुतं पचेच्चूर्णितैः सह समांशैः |
लोहितमृद्रजनीद्वयशुक्लसुरसमञ्जरीमधुकैः ||१०१||
लाक्षासैन्धवमांसीहरेणुहिङ्गुद्विसारिवाकुष्ठैः |
सव्योषैर्बाह्लीकैर्दर्वीविलेपनं घट्टयेद्यावत् ||१०२||
सर्वविषशोथगुल्मत्वग्दोषार्शोभगन्दरप्लीह्नः |
शोथापस्मारक्रिमिभूतस्वरभेदपाण्डुगदान् ||१०३||
मन्दाग्नित्वं कासं सोन्मादं नाशयेयुरथ पुंसाम् |
गुटिकाश्छायाशुष्काः कोलसमास्ताः समुपयुक्ताः ||१०४||
इति क्षारागदः |
विषपीतदष्टविद्धेष्वेतद्दिग्धे च वाच्यमुद्दिष्टम् |
सामान्यतः, पृथक्त्वान्निर्देशमतः शृणु यथावत् ||१०५||
रिपुयुक्तेभ्यो नृभ्यः स्वेभ्यः स्त्रीभ्योऽथवा भयं नृपतेः |
आहारविहारगतं तस्मात् प्रेष्यान् परीक्षेत ||१०६||

अत्यर्थशङ्कितः स्याद्बहुवागथवाऽल्पवाग्विगतलक्ष्मीः |
प्राप्तः प्रकृतिविकारं विषप्रदाता नरो ज्ञेयः ||१०७||
दृष्ट्वैवं न तु सहसा भोज्यं कुर्यात्तदन्नमग्नौ तु |
सविषं हि प्राप्यान्नं बहून्विकारान् भजत्यग्निः ||१०८||
शिखिबर्हविचित्रार्चिस्तीक्ष्णाक्षमरूक्षकुणपधूमश्च |
स्फुटति च सशब्दमेकावर्तो विहतार्चिरपि च स्यात् ||१०९||
पात्रस्थं च विवर्णं भोज्यं स्यान्मक्षिकांश्च मारयति |
क्षामस्वरांश्च काकान् कुर्याद्विरजेच्चकोराक्षि ||११०||
पाने नीला राजी वैवर्ण्यं स्वां च नेक्षते छायाम् |
पश्यति विकृतामथवा लवणाक्ते फेनमाला स्यात् ||१११||

पानान्नयोःसविषयोर्गन्धेन शिरोरुग्घृति च मूर्च्छा च |
स्पर्शेन पाणिशोथः सुप्त्यङ्गुलिदाहतोदनखभेदाः ||११२||
मुखगे त्वोष्ठचिमिचिमा जिह्वा शूना जडा विवर्णा च |
द्विजहर्षहनुस्तम्भास्यदाहलालागलविकाराः ||११३||
आमाशयं प्रविष्टे वैवर्ण्यं स्वेदसदनमुत्क्लेदः |
दृष्टिहृदयोपरोधो बिन्दुशतैश्चीयते चाङ्गम् ||११४||
पक्वाशयं तु याते मूर्च्छामदमोहदाहबलनाशाः |
तन्द्रा कार्श्यं च विषे पाण्डुत्वं चोदरस्थे स्यात् ||११५||
दन्तपवनस्य कूर्चो विशीर्यते दन्तौष्ठमांसशोफश्च |
केशच्युतिः शिरोरुग्ग्रन्थयश्च सविषेऽथ शिरोभ्यङ्गे ||११६||

दुष्टेऽञ्जनेऽक्षिदाहस्रावात्युपदेहशोथरागाश्च |
खाद्यैरादौ कोष्ठः स्पृश्यैस्त्वग्दूष्यते दुष्टैः ||११७||
स्नानाभ्यङ्गोत्सादनवस्त्रालङ्कारवर्णकैर्दुष्टैः |
कण्ड्वर्तिकोठपिडकारोमोद्गमचिमिचिमा शोथाः ||११८||
एते करचरणदाहतोदक्लमाविपाकाश्च |
भूपादुकाश्वगजवर्मकेतुशयनासनैर्दुष्टैः ||११९||
माल्यमगन्धं म्लायति शिरोरुजालोमहर्षकरम् |
स्तम्भयति खानि नासामुपहन्ति दर्शनं च धूमः ||१२०||
कूपतडागादिजलं दुर्गन्धं सकलुषं विवर्णं च |
पीतं श्वयथुं कोठान् पिडकाश्च करोति मरणं च ||१२१||
आदावामाशयगे वमनं त्वक्स्थे प्रदेहसेकादि |
कुर्याद्भिषक् चिकित्सां दोषबलं चैव हि समीक्ष्य ||१२२||
इति मूलविषविशेषाः प्रोक्ताः |१२३|
शृणु जङ्गमस्यातः |
सविशेषचिकित्सितमेवादौ तत्रोच्यते तु सर्पाणाम् ||१२३||

इह दर्वीकरः सर्पो मण्डली राजिमानिति |
त्रयो यथाक्रमं वातपित्तश्लेष्मप्रकोपणाः ||१२४||
दर्वीकरः फणी ज्ञेयो मण्डली मण्डलाफणः |
बिन्दुलेखविचित्राङ्गः पन्नगः स्यात्तु राजिमान् ||१२५||
विशेषाद्रूक्षकटुकमम्लोष्णं स्वादु शीतलम् |
विषं यथाक्रमं तेषां तस्माद्वातादिकोपनम् ||१२६||

दर्वीकरकृतो दंशः सूक्ष्मदंष्ट्रापदोऽसितः |
निरुद्धरक्तः कूर्माभो वातव्याधिकरो मतः ||१२७||

पृथ्वर्पितः सशोथश्च दंशो मण्डलिना कृतः |
पीताभः पीतरक्तश्च सर्वपित्तविकारकृत् ||१२८||

कृतो राजिमता दंशः पिच्छिलः स्थिरशोफकृत् |
स्निग्धः पाण्डुश्च सान्द्रासृक् श्लेष्मव्याधिसमीरणः ||१२९||
वृत्तभोगो महाकायः श्वसन्नूर्ध्वेक्षणः पुमान् |
स्थूलमूर्धा समाङ्गश्च स्त्री त्वतः स्याद्विपर्ययात् ||१३०||
क्लीबस्त्रसत्यधोदृष्टिः स्वरहीनः प्रकम्पते |

स्त्रिया दष्टो विपर्यस्तैरेतैः पुंसा नरो मतः ||१३१||
व्यामिश्रलिङ्गैरेतैस्तु क्लीबदष्टं नरं वदेत् |
इत्येतदुक्तं सर्पाणां स्त्रीपुङ्क्लीबनिदर्शनम् ||१३२||

पाण्डुवक्त्रस्तु गर्भिण्या शूनौष्ठोऽप्यसितेक्षणः |
जृम्भाक्रोधोपजिह्वार्तः सूतया रक्तमूत्रवान् ||१३३||

सर्पो गौधेर(य)को नाम गोधायां स्याच्चतुष्पदः |
कृष्णसर्पेण तुल्यः स्यान्नाना स्युर्मिश्रजातयः ||१३४||
गूढसम्पादितं वृत्तं पीडितं लम्बितार्पितम् |
सर्पितं च भृशाबाधं, दंशा योऽन्ये न ते भृशाः ||१३५||

तरुणाः कृष्णसर्पास्तु गोनसाः स्थविरास्तथा |
राजिमन्तो वयोमध्ये भवन्त्याशीविषोपमाः ||१३६||

सर्पदंष्ट्राश्चतस्रस्तु तासां वामाधरा सिता |
पीता वामोत्तरा दंष्ट्रा रक्तश्यावाऽधरोत्तरा ||१३७||
यन्मात्रः पतते बिन्दुर्गोबालात् सलिलोद्धृतात् |
वामाधरायां दंष्ट्रायां तन्मात्रं स्यादहेर्विषम् ||१३८||

एकद्वित्रिचतुर्वृद्धविषभागोत्तरोत्तराः |
सवर्णास्तत्कृता दंशा बहूत्तरविषा भृशाः ||१३९||

सर्पाणामेव विण्मूत्रात् कीटाः स्युः कीटसम्मताः |
दूषीविषाः प्राणहरा इति सङ्क्षेपतो मताः ||१४०||

गात्रं रक्तं सितं कृष्णं श्यावं वा पिडकान्वितम् |
सकण्डूदाहवीसर्पपाकि स्यात् कुथितं तथा ||१४१||
कीटैर्दूषीविषैर्दष्टं
लिङ्गं प्राणहरं शृणु |
सर्पदष्टे यथा शोथो वर्धते सोग्रगन्ध्यसृक् ||१४२||
दंशोऽक्षिगौरवं मूर्च्छा स रुगार्तः श्वसित्यपि |
तृष्णारुचिपरीतश्च भवेद्दूषीविषार्दितः ||१४३||

दंशस्य मध्ये यत् कृष्णं श्यावं वा जालकावृतम् |
दग्धाकृति भृशं पाकि क्लेदशोथज्वरान्वितम् ||१४४||
दूषीविषाभिर्लूताभिस्तं दष्टमिति निर्दिशेत् |

सर्वासामेव तासां च दंशे लक्षणमुच्यते ||१४५||
शोफः श्वेतासिता रक्ताः पीता वा पिडका ज्वरः |
प्राणान्तिको भवेच्छ्वासो दाहहिक्काशिरोग्रहाः ||१४६||

आदंशाच्छोणितं पाण्डु मण्डलानि ज्वरोऽरुचिः |
लोमहर्षश्च दाहश्चाप्याखुदूषीविषार्दिते ||१४७||

मूर्च्छाङ्गशोथवैवर्ण्यक्लेदशब्दाश्रुतिज्वराः |
शिरोगुरुत्वं लालासृक्छर्दिश्चासाध्यमूषिकैः ||१४८||

श्यावत्वमथ कार्ष्ण्यं वा नानावर्णत्वमेव वा |
मोहः पुरीषभेदश्च दष्टे स्यात् कृकलासकैः ||१४९||
दहत्यग्निरिवादौ तु भिनत्तीवोर्ध्वमाशु च |
वृश्चिकस्य विषं याति दंशे पश्चात्तु तिष्ठति ||१५०||

दष्टोऽसाध्यस्तु दृग्घ्राणरसनोपहतो नरः |
मांसैः पतद्भिरत्यर्थं वेदनार्तो जहात्यसून् ||१५१||
विसर्पः श्वयथुः शूलं ज्वरश्छर्दिरथापि च |
हृष्टरोमोच्चिटिङ्गेन स्तब्धलिङ्गो भृशार्तिमान् |
दष्टः शीतोदकेनेव सिक्तान्यङ्गानि मन्यते ||१५३||

एकदंष्ट्रार्दितः शूनः सरुक् स्यात् पीतकः सतृट् |
छर्दिर्निद्रा च मण्डूकैः सविषैर्दष्टलक्षणम् ||१५४||

मत्स्यास्तु सविषाः कुर्युर्दाहशोफरुजस्तथा |
कण्डूं शोथं ज्वरं मूर्च्छां सविषास्तु जलौकसः ||१५५||

दाहतोदस्वेदशोथकरी तु गृहगोधिका |
दंशे स्वेदं रुजं दाहं कुर्याच्छतपदीविषम् ||१५६||

कण्डूमान्मशकैरीषच्छोथः स्यान्मन्दवेदनः |
असाध्यकीटसदृशमसाध्यमशकक्षतम् ||१५७||
सद्यःप्रस्राविणी श्यावा दाहमूर्च्छाज्वरान्विता |
पीडका मक्षिकादंशे तासां तु स्थगिकाऽसुहृत् ||१५८||

श्मशानचैत्यवल्मीकयज्ञाश्रमसुरालये |
पक्षसन्धिषु मध्याह्ने सार्धरात्रेऽष्टमीषु च ||१५९||
न सिद्ध्यन्ति नरा दष्टाः पाषण्डायतनेषु च |
दृष्टिश्वासमलस्पर्शविषैराशीविषैस्तथा ||१६०||
विनश्यन्त्याशु सम्प्राप्ता दष्टाः सर्वेषु मर्मसु |१६१|

(येन केनापि सर्पेण सम्भवः सर्व एव च) ||१६१||

भीतमत्ताबलोष्णक्षुत्तृषार्ते वर्धते विषम् |
विषं प्रकृतिकालौ च तुल्यौ प्राप्याल्पमन्यथा ||१६२||
वारिविप्रहताः क्षीणा भीता नकुलनिर्जिताः |
वृद्धा बालास्त्वचो मुक्ताः सर्पा मन्दविषाः स्मृताः ||१६३||
सर्वदेहाश्रितं क्रोधाद्विषं सर्पो विमुञ्चति |
तदेवाहारहेतोर्वा भयाद्वा न प्रमुञ्चति ||१६४||

यस्य यस्य हि दोषस्य लिङ्गाधिक्यानि लक्षयेत् |
तस्य तस्यौषधैः कुर्याद्विपरीतगुणैः क्रियाम् ||१६६||
हृत्पीडोर्ध्वानिलः स्तम्भः सिरायामोऽस्थिपर्वरुक् |
घूर्णनोद्वेष्टनं गात्रश्यावता वातिके विषे ||१६७||
सञ्ज्ञानाशोष्णनिश्वासौ हृद्दाहः कटुकास्यता |
दंशावदरणं शोथो रक्तपीतश्च पैत्तिके ||१६८||
वम्यरोचकहृल्लासप्रसेकोत्क्लेशगौरवैः |
सशैत्यमुखमाधुर्यैर्विद्याच्छ्लेष्माधिकं विषम् ||१६९||
खण्डेन च व्रणालेपस्तैलाभ्यङ्गश्च वातिके |
स्वेदो नाडीपुलाकाद्यैर्बृंहणश्च विधिर्हितः ||१७०||

सुशीतैः स्तम्भयेत् सेकैः प्रदेहैश्चापि पैत्तिकम् |
लेखनच्छेदनस्वेदवमनैः श्लैष्मिकं जयेत् ||१७१||
विषेष्वपि च सर्वेषु सर्वस्थानगतेषु च |
अवृश्चिकोच्चिटिङ्गेषु प्रायः शीतो विधिर्हितः ||१७२||
वृश्चिके स्वेदमभ्यङ्गं घृतेन लवणेन च |
सेकांश्चोष्णान् प्रयुञ्जीत भोज्यं पानं च सर्पिषः ||१७३||

एतदेवोच्चिटिङ्गेऽपि प्रतिलोमं च पांशुभिः |
उद्वर्तनं सुखाम्बूष्णैस्तथाऽवच्छादनं घनैः ||१७४||

श्वा त्रिदोषप्रकोपात्तु तथा धातुविपर्ययात् |
शिरोऽभितापी लालास्राव्यधोवक्त्रस्तथा भवेत् ||१७५||

अन्येऽप्येवंविधा व्यालाः कफवातप्रकोपणाः |
हृच्छिरोरुग्ज्वरस्तम्भतृषामूर्च्छाकरा मताः ||१७६||

कण्डूनिस्तोदवैवर्ण्यसुप्तिक्लेदोपशोषणम् |
विदाहरागरुक्पाकाः शोफो ग्रन्थिनिकुञ्चनम् ||१७७||
दंशावदरणं स्फोटाः कर्णिका मण्डलानि च |
ज्वरश्च सविषे लिङ्गं विपरीतं तु निर्विषे ||१७८||
तत्र सर्वे यथावस्थं प्रयोज्याः स्युरुपक्रमाः |
पूर्वोक्ता विधिमन्यं च यथावद्ब्रुवतः शृणु ||१७९||

हृद्विदाहे प्रसेके वा विरेकवमनं भृशम् |
यथावस्थं प्रयोक्तव्यं शुद्धे संसर्जनक्रमः ||१८०||
शिरोगते विषे नस्तः कुर्यान्मूलानि बुद्धिमान् |
बन्धुजीवस्य भार्ग्याश्च सुरसस्यासितस्य च ||१८१||
दक्षकाकमयूराणां मांसासृङ्मस्तके क्षते |
उपधेयमधोदष्टस्योर्ध्वदष्टस्य पादयोः ||१८२||
पिप्पलीमरिचक्षारवचासैन्धवशिग्रुकाः |
पिष्टा रोहितपित्तेन घ्नन्त्यक्षिगतमञ्जनात् ||१८३||
कपित्थमामं ससिताक्षौद्रं कण्ठगते विषे |

लिह्यादामाशयगते ताभ्यां चूर्णपलं नतात् ||१८४||

विषे पक्वाशयगते पिप्पलीं रजनीद्वयम् |
मञ्जिष्ठां च समं पिष्ट्वा गोपित्तेन नरः पिबेत् ||१८५||
रक्तं मांसं च गोधायाः शुष्कं चूर्णीकृतं हितम् |
विषे रसगते पानं कपित्थरससंयुतम् ||१८६||

शेलोर्मूलत्वगग्राणि बादरौदुम्बराणि च |
कटभ्याश्च पिबेद्रक्तगते,
मांसगते पिबेत् ||१८७||
सक्षौद्रं खदिरारिष्टं कौटजं मूलमम्भसा |
सर्वेषु च बले द्वे तु मधूकं मधुकं नतम् ||१८८||
पिप्पलीं नागरं क्षारं नवनीतेन मूर्च्छितम् |
कफे भिषगुदीर्णे तु विदध्यात्प्रतिसारणम् ||१८९||
मांसीकुङ्कुमपत्रत्वग्रजनीनतचन्दनैः |
मनःशिलाव्याघ्रनखसुरसैरम्बुपेषितैः ||१९०||
पाननस्याञ्जनालेपाः सर्वशोथविषापहाः |
चन्दनं तगरं कुष्ठं हरिद्रे द्वे त्वगेव च ||१९१||
मनःशिला तमालश्च रसः कैशर एव च |
शार्दूलस्य नखश्चैव सुपिष्टं तण्डुलाम्बुना ||१९२||
हन्ति सर्वविषाण्येव वज्रिवज्रमिवासुरान् |
रसे शिरीषपुष्पस्य सप्ताहं मरिचं सितम् ||१९३||
भावितं सर्पदष्टानां नस्यपानाञ्जने हितम् |
द्विपलं नतकुष्ठाभ्यां घृतक्षौद्रचतुष्पलम् ||१९४||
अपि तक्षकदष्टानां पानमेतत् सुखप्रदम् |
सिन्धुवारस्य मूलं च श्वेता च गिरिकर्णिका ||१९५||
पानं दर्वीकरैर्दष्टे नस्यं समधु पाकलम् |

मञ्जिष्ठा मधुयष्टी च जीवकर्षभकौ सिता ||१९६||
काश्मर्यं वटशुङ्गानि पानं मण्डलिनां विषे |
व्योषं सातिविषं कुष्ठं गृहधूमो हरेणुका ||१९७||
तगरं कटुका क्षौद्रं हन्ति राजीमतां विषम् |
गृहधूमं हरिद्रे द्वे समूलं तण्डुलीयकम् ||१९८||
अपि वासुकिना दष्टः पिबेन्मधुघृताप्लुतम् |१९९|

क्षीरिवृक्षत्वगालेपः शुद्धे कीटविषापहः ||१९९||

मुक्तालेपो वरः शोथदाहतोदज्वरापहः |

चन्दनं पद्मकोशीरं शिरीषः सिन्धुवारिका ||२००||
क्षीरशुक्ला नतं कुष्ठं पाटलोदीच्यसारिवाः |
शेलुस्वरसपिष्टोऽयं लूतानां सार्वकार्मिकः ||२०१||
(यथायोगं प्रयोक्तव्यः समीक्ष्यालेपनादिषु) |
मधूकं मधुकं कुष्ठं शिरीषोदीच्यपाटलाः |
सनिम्बसारिवाक्षौद्राः पानं लूताविषापहम् ||२०२||
कुसुम्भपुष्पं गोदन्तः स्वर्णक्षीरी कपोतविट् |
दन्ती त्रिवृत्सैन्धवं च कर्णिकापातनं तयोः ||२०३||

कटभ्यर्जुनशैरीषशेलुक्षीरिद्रुमत्वचः |
कषायकल्कचूर्णाः स्युः कीटलूताव्रणापहाः ||२०४||
त्वचं च नागरं चैव समांशं श्लक्ष्णपेषितम् |
पेयमुष्णाम्बुना सर्वं मूषिकाणां विषापहम् ||२०५||

कुटजस्य फलं पिष्टं तगरं जालमालिनी |
तिक्तेक्ष्वाकुश्च योगोऽयं पानप्रधमनादिभिः ||२०६||
वृश्चिकोन्दुरुलूतानां सर्पाणां च विषं हरेत् |
समानो ह्यमृतेनायं गराजीर्णं च नाशयेत् ||२०७||

सर्वेऽगदा यथादोषं प्रयोज्याः स्युः कृकण्टके |

कपोतविण्मातुलुङ्गं शिरीषकुसुमाद्रसः ||२०८||
शङ्खिन्यार्कं पयः शुण्ठी करञ्जो मधु वार्श्चिके |

शिरीषस्य फलं पिष्टं स्नुहीक्षीरेण दार्दुरे ||२०९||

मूलानि श्वेतभण्डीनां व्योषं सर्पिश्च मत्स्यजे |
कीटदष्टक्रियाः सर्वाः समानाः स्युर्जलौकसाम् ||२१०||
वातपित्तहरी चापि क्रिया प्रायः प्रशस्यते |

वार्श्चिको ह्युच्चिटिङ्गस्य कणभस्यौन्दुरोऽगदः ||२११||
वचां वंशत्वचं पाठां नतं सुरसमञ्जरीम् |
द्वे बले नाकुलीं कुष्ठं शिरीषं रजनीद्वयम् ||२१२||
गुहामतिगुहां श्वेतामजगन्धां शिलाजतु |
कत्तृणं कटभीं क्षारं गृहधूमं मनःशिलाम् ||२१३||
रोहीतकस्य पित्तेन पिष्ट्वा तु परमोऽगदः |
नस्याञ्जनादिलेपेषु हितो विश्वम्भरादिषु ||२१४||
स्वर्जिकाऽजशकृत्क्षारः सुरसाऽथाक्षिपीडकः |
मदिरामण्डसंयुक्तो हितः शतपदीविषे ||२१५||

कपित्थमक्षिपीडोऽर्कबीजं त्रिकटुकं तथा |
करञ्जो द्वे हरिद्रे च गृहगोधाविषं जयेत् ||२१६||

काकाण्डरससंयुक्तो विषाणां तण्डुलीयकः |
प्रधानो बर्हिपित्तेन तद्वद्वायसपीलुकः ||२१७||
शिरीषफलमूलत्वक्पुष्पपत्रैः समैर्धृतैः |
श्रेष्ठः पञ्चशिरीषोऽयं विषाणां प्रवरो वधे ||२१८||
इति पञ्चशिरीषोऽगदः |
चतुष्पद्भिर्द्विपद्भिर्वा नखदन्तक्षतं तु यत् |
शूयते पच्यते चापि स्रवति ज्वरयत्यपि ||२१९||
सोमवल्कोऽश्वकर्णश्च गोजिह्वा हंसपद्यपि |
रजन्यौ गैरिकं लेपो नखदन्तविषापहः ||२२०||
दुरन्धकारे विद्धस्य केनचिद्विषशङ्कया |
विषोद्वेगाज्ज्वरशछर्दिर्मूर्च्छा दाहोऽपि वा भवेत् ||२२१||
ग्लानिर्मोहोऽतिसारश्चाप्येतच्छङ्काविषं मतम् |
चिकित्सितमिदं तस्य कुर्यादाश्वासयन् बुधः ||२२२||
सिता वैगन्धिको द्राक्षा पयस्या मधुकं मधु |
पानं समन्त्रपूताम्बु प्रोक्षणं सान्त्वहर्षणम् ||२२३||
शालयः षष्टिकाश्चैव कोरदूषाः प्रियङ्गवः |
भोजनार्थे प्रशस्यन्ते लवणार्थे च सैन्धवम् ||२२४||

तण्डुलीयकजीवन्तीवार्ताकसुनिषण्णकाः |
चुच्चूर्मण्डूकपर्णी च शाकं च कुलकं हितम् ||२२५||
धात्री दाडिममम्लार्थे यूषा मुद्गहरेणुभिः |
रसाश्चैणशिखिश्वाविल्लावतैत्तिरपार्षताः ||२२६||
विषघ्नौषधसंयुक्ता रसा यूषाश्च संस्कृताः |
अविदाहीनि चान्नानि विषार्तानां भिषग्जितम् ||२२७||

विरुद्धाध्यशनक्रोधक्षुद्भयायासमैथुनम् |
वर्जयेद्विषमुक्तोऽपि दिवास्वप्नं विशेषतः ||२२८||

मुहुर्मुहुः शिरोन्यासः शोथः स्रस्तौष्ठकर्णाता |
ज्वरः स्तब्धाक्षिगात्रत्वं हनुकम्पोऽङ्गमर्दनम् ||२२९||
रोमापगमनं ग्लानिररतिर्वेपथुर्भ्रमः |
चतुष्पदां भवत्येतद्दष्टानामिह लक्षणम् ||२३०||
देवदारु हरिद्रे द्वे सरलं चन्दनागुरु |
रास्ना गोरोचनाऽजाजी गुग्गुल्विक्षुरसो नतम् ||२३१||
चूर्णं ससैन्धवानन्तं गोपित्तमधुसंयुतम् |
चतुष्पदानां दष्टानामगदः सार्वकार्मिकः ||२३२||
सौभाग्यार्थं स्त्रियः स्वेदरजोनानाङ्गजान्मलान् |
शत्रुप्रयुक्तांश्च गरान् प्रयच्छन्त्यन्नमिश्रितान् ||२३३||

तैः स्यात् पाण्डुः कृशोऽल्पाग्निर्गरश्चास्योपजायते |
मर्मप्रधमनाध्मानं श्वयथुं हस्तपादयोः ||२३४||
जठरं ग्रहणीदोषो यक्ष्मा गुल्मः क्षयो ज्वरः |
एवंविधस्य चान्यस्य व्याधेर्लिङ्गानि दर्शयेत् ||२३५||
स्वप्ने मार्जारगोमायुव्यालान् सनकुलान् कपीन् |
प्रायः पश्यति नद्यादीञ्छुष्कांश्च सवनस्पतीन् ||२३६||
कालश्च गौरमात्मानं स्वप्ने गौरश्च कालकम् |
विकर्णनासिकं वाऽपि प्रपश्येद्विहतेन्द्रियः ||२३७||
तमवेक्ष्य भिषक् प्राज्ञाः पृच्छेत् किं कैः कदा सह |
जग्धमित्यवगम्याशु प्रदद्याद्वमनं भिषक् ||२३८||
सूक्ष्मं ताम्ररजस्तस्मै सक्षौद्रं हृद्विशोधनम् |
शुद्धे हृदि ततः शाणं हेमचूर्णस्य दापयेत् ||२३९||
हेम सर्वविषाण्याशु गरांश्च विनियच्छति |
न सज्जते हेमपाङ्गे विषं पद्मदलेऽम्बुवत् ||२४०||
नागदन्तीत्रिवृद्दन्तीद्रवन्तीस्नुक्पयःफलैः |
साधितं माहिषं सर्पिः सगोमूत्राढकं हितम् ||२४१||
सर्पकीटविषार्तानां गरार्तानां च शान्तये |२४२|
शिरीषत्वक् त्रिकटुकं त्रिफलां चन्दनोत्पले ||२४२||
द्वे बले सारिवास्फोतासुरभीनिम्बपाटलाः |
बन्धुजीवाढकीमूर्वावासासुरसवत्सकान् ||२४३||
पाठाङ्कोलाश्वगन्धार्कमूलयष्ट्याह्वपद्मकान् |
विशालां बृहतीं लाक्षां कोविदारं शतावरीम् ||२४४||
कटभीदन्त्यपामार्गान् पृश्निपर्णीं रसाञ्जनम् |
श्वेतभण्डाश्वखुरकौ कुष्ठदारुप्रियङ्गुकान् ||२४५||
विदारीं मधुकात् सारं करञ्जस्य फलत्वचौ |
रजन्यौ लोध्रमक्षांशं पिष्ट्वा साध्यं घृताढकम् ||२४६||
तुल्याम्बुच्छागगोमूत्रत्र्याढके तद्विषापहम् |
अपस्मारक्षयोन्मादभूतग्रहगरोदरम् ||२४७||
पाण्डुरोगक्रिमीगुल्मप्लीहोरुस्तम्भकामलाः |
हनुस्कन्धग्रहादींश्च पानाभ्यञ्जननावनैः ||२४८||
हन्यात् सञ्जीवयेच्चापि विबोद्बन्धमृतान्नरान् |
नाम्नेदममृतं सर्वविषाणां स्याद्धृतोत्तमम् ||२४९||
इत्यमृतघृतम् |
भवन्ति चात्र-
छत्री झर्झरपाणिश्च चरेद्रात्रौ तथा दिवा |
तच्छायाशब्दवित्रस्ताः प्रणश्यन्त्याशु पन्नगाः ||२५०||
दष्टमात्रो दशेदाशु तं सर्पं लोष्टमेव वा |
उपर्यरिष्टां बध्नीयाद्दंशं छिन्द्याद्दहेत्तथा ||२५१||
वज्रं मरकतः सारः पिचुको विषमूषिका |
कर्केतनः सर्पमणिर्वैदूर्यं गजमौक्तिकम् ||२५२||
धार्यं गरमणिर्याश्च वरौषध्यो विषापहाः |
खगाश्च शारिकाक्रौञ्चशिखिहंसशुकादयः ||२५३||
तत्र श्लोकः-
इतीदमुक्तं द्विविधस्य विस्तरैर्बहुप्रकारं विषरोगभेषजम् |
अधीत्य विज्ञाय तथा प्रयोजयन् व्रजेद्विषाणामविषह्यतां बुधः ||२५४||

इत्यग्निवेशकृते तन्त्रे चरकप्रतिसंस्कृते चिकित्सास्थाने
विषचिकित्सितं नाम त्रयोविंशोऽध्या यः ||२३||



Chapter 24
अथातो मदात्ययचिकित्सितं व्याख्यास्यामः ||१||
इति ह स्माह भगवानात्रेयः ||२||
सुरैः सुरेशसहितैर्या पुरा [१] परिपूजिता |
सौत्रामण्यां हूयते या कर्मिभिर्या प्रतिष्ठिता ||३||
यज्ञौही या यया शक्रः सोमातिपतितो भृशम् |
निरोजस्तमसाऽऽविष्टस्तस्माद्दुर्गात् समुद्धृतः ||४||
विधिभिर्वेदविहितैर्वा यजद्भिर्महात्मभिः |
योनिसंस्कारनामाद्यैर्विशेषैर्बहुधा च या |
भूत्वा भवत्येकविधा सामान्यान्मदलक्षणात् ||६||
या देवानमृतं भूत्वा स्वधा भूत्वा पित्तॄंश्च या |
सोमो भूत्वा द्विजातीन् या युङ्क्ते श्रेयोभिरुत्तमैः ||७||
आश्विनं या महत्तेजो बलं सारस्वतं च या |
वीर्यमैन्द्रं च या सिद्धा सोमः सौत्रामणौ च या ||८||
शोकारतिभयोद्वेगनाशिनी या महाबला |
या प्रीतिर्या रतिर्या वाग्या पुष्टिर्या च निर्वृतिः ||९||
या सुरा सुरगन्धर्वयक्षराक्षसमानुषैः |
रतिः सुरेत्यभिहिता तां सुरां विधिना पिबेत् ||१०||
शरीरकृतसंस्कारः शुचिरुत्तमगन्धवान् |
प्रावृतो निर्मलैर्वस्त्रैर्यथर्तूद्दामगन्धिभिः ||११||
विचित्रविविधस्रग्वी रत्नाभरणभूषितः |
देवद्विजातीन् सम्पूज्य स्पृष्ट्वा मङ्गलमुत्तमम् ||१२||
देशे यथर्तुके शस्ते कुसुमप्रकरीकृते |
सरसासम्मते [१] मुख्ये धूपसम्मोदबोधिते ||१३||
सोपधाने सुसंस्तीर्णे विहिते शयनासने |
उपविष्टोऽथवा तिर्यक् स्वशरीरसुखे स्थितः ||१४||
सौवर्णै राजतैश्चापि तथा मणिमयैरपि |
भाजनैर्विमलैश्चान्यैः सुकृतैश्च पिबेत् सदा ||१५||
रूपयौवनमत्ताभिः शिक्षिताभिर्विशेषतः |
वस्त्राभरणमाल्यैश्च भूषिताभिर्यथर्तुकैः ||१६||
शौचानुरागयुक्ताभिः प्रमदाभिरितस्ततः |
संवाह्यमान इष्टाभिः [२] पिबेन्मद्यमनुत्तमम् ||१७||
मद्यानुकूलैर्विविधैः फलैर्हरितकैः शुभैः |
लवणैर्गन्धपिशुनैरवदंशैर्यथर्तुकैः ||१८||
भृष्टैर्मांसैर्बहुविधैर्भूजलाम्बरचारिणाम् |
पौरोगवर्गविहितैर्भक्ष्यैश्च विविधात्मकैः ||१९||
पूजयित्वा [३] सुरान् पूर्वमाशिषः प्राक् प्रयुज्य च |
प्रदाय सजलं मद्यमर्थिभ्यो वसुधातले ||२०||
अभ्यङ्गोत्सादनस्नानवासोधूपानुलेपनैः |
स्निग्धोष्णैर्भावितश्चान्नैर्वातिको मद्यमाचरेत् ||२१||
शीतोपचारैर्विविधैर्मधुरस्निग्धशीतलैः |
पैत्तिको भावितश्चान्नैः पिबन्मद्यं न सीदति ||२२||
उपचारैरशिशिरैर्यवगोधूमभुक् पिबेत् |
श्लैष्मिको धन्वजैर्मांसैर्मद्यं मारिचकैः सह ||२३||
विधिर्वसुमतामेष भविष्यद्विभवाश्च ये |
यथोपपत्ति तैर्मद्यं पातव्यं मात्रया हितम् ||२४||
वातिकेभ्यो हितं मद्यं प्रायो गौडिकपैष्टिकम् |
कफपित्ताधिकेभ्यस्तु मार्द्वीकं माधवं च यत् ||२५||
बहुद्रव्यं बहुगुणं बहुकर्म मदात्मकम् |
गुणैर्दोषैश्च तन्मद्यमुभयं चोपलक्ष्यते ||२६||
विधिना मात्रया काले हितैरन्नैर्यथाबलम् |
प्रहृष्टो यः पिबेन्मद्यं तस्य स्यादमृतं यथा ||२७||
यथोपेतं पुनर्मद्यं प्रसङ्गाद्येन पीयते |
रूक्षव्यायामनित्येन विषवद्याति तस्य तत् ||२८||

मद्यं हृदयमाविश्य स्वगुणैरोजसो गुणान् |
दशभिर्दश सङ्क्षोभ्य चेतो नयति विक्रियाम् ||२९||
लघूष्णतीक्ष्णसूक्ष्माम्लव्यवाय्याशुगमेव च |
रूक्षं विकाशि विशदं मद्यं दशगुणं स्मृतम् ||३०||
गुरु शीतं मृदु श्लक्ष्णं बहलं मधुरं स्थिरम् |
प्रसन्नं पिच्छिलं स्निग्धमोजो दशगुणं स्मृतम् ||३१||
गुरुत्वं लाघवाच्छैत्यमौष्णादम्लस्वभावतः |
माधुर्यं मार्दवं तैक्ष्ण्यात्प्रसादं चाशुभावनात् ||३२||
रौक्ष्यात् स्नेहं व्यवायित्वात् स्थिरत्वं श्लक्ष्णतामपि |
विकासिभावात्पैच्छिल्यं वैशद्यात्सान्द्रतां तथा ||३३||
सौक्ष्म्यान्मद्यं निहन्त्येवमोजसः स्वगुणैर्गुणान् |
सत्त्वं तदाश्रयं चाशु सङ्क्षोभ्य जनयेन्मदम् ||३४||
रसवातादिमार्गाणां [१] सत्त्वबुद्धीन्द्रियात्मनाम् |
प्रधानस्यौजसश्चैव हृदयं स्थानमुच्यते ||३५||
अतिपीतेन मद्येन विहतेनौजसा च तत् |
हृदयं याति विकृतिं तत्रस्था ये च धातवः ||३६||
ओजस्यविहते पूर्वो हृदि च प्रतिबोधिते |
मध्यमो विहतेऽल्पे च विहते तूत्तमो मदः ||३७||
नैवं विघातं जनयेन्मद्यं पैष्टिकमोजसः |
विकाशिरूक्षविशदा गुणास्तत्र हि नोल्बणाः ||३८||

हृदि मद्यगुणाविष्टे हर्षस्तर्षो रतिः सुखम् |
विकाराश्च यथासत्त्वं चित्रा राजसतामसाः ||३९||
जायन्ते मोहनिद्रान्ता मद्यस्यातिनिषेवणात् |
स मद्यविभ्रमो नाम्ना ‘मद’ इत्यभिधीयते ||४०||

पीयमानस्य मद्यस्य विज्ञातव्यास्त्रयो मदाः |
प्रथमो मध्यमोऽन्त्यश्च लक्षणैस्तान् प्रचक्ष्महे ||४१||
प्रहर्षणः प्रीतिकरः पानान्नगुणदर्शकः |
वाद्यगीतप्रहासानां कथानां च प्रवर्तकः ||४२||
न च बुद्धिस्मृतिहरो विषयेषु न चाक्षमः |
सुखनिद्राप्रबोधश्च प्रथमः सुखदो मदः ||४३||
मुहुः स्मृतिर्मुहुर्मोहो(ऽ)व्यक्ता [१] सज्जति वाङ्मुहुः |
युक्तायुक्तप्रलापश्च प्रचलायनमेव च ||४४||
स्थानपानान्नसाङ्कथ्ययोजना सविपर्यया |
लिङ्गान्येतानि जानीयादाविष्टे मध्यमे मदे ||४५||
मध्यमं मदमुत्क्रम्य मदमाप्राप्य [२] चोत्तमम् |
न किञ्चिन्नाशुभं कुर्युर्नरा राजसतामसाः ||४६||
को मदं तादृशं विद्वानुन्मादमिव दारुणम् |
गच्छेदध्वानमस्वन्तं बहुदोषमिवाध्वगः ||४७||
तृतीयं तु मदं प्राप्य भग्नदार्विव निष्क्रियः |
मदमोहावृतमना जीवन्नपि मृतैः समः ||४८||
रमणीयान् स विषयान्न वेत्ति न सुहृज्जनम् |
यदर्थं पीयते मद्यं रतिं तां च न विन्दति ||४९||
कार्याकार्यं सुखं दुःखं लोके यच्च हिताहितम् |
यदवस्थो न जानाति कोऽवस्थां तां व्रजेद्बुधः ||५०||
स दूष्यः सर्वभूतानां निन्द्यश्चाग्राह्य एव च |
व्यसनित्वादुदर्के च स दुःखं व्याधिमश्नुते ||५१||
प्रेत्य चेह च यच्छ्रेयः श्रेयो मोक्षे च यत् परम् |
मनःसमाधौ तत् सर्वमायत्तं सर्वदेहिनाम् ||५२||
मद्येन मनसश्चास्य सङ्क्षोभः क्रियते महान् |
महामारुतवेगेन तटस्थस्येव शाखिनः ||५३||
मद्यप्रसङ्गं तं चाज्ञा महादोषं महागदम् |
सुखमित्यधिगच्छन्ति रजोमोहपराजिताः ||५४||
मद्योपहतविज्ञाना वियुक्ताः सात्त्विकैर्गुणैः |
श्रेयोभिर्विप्रयुज्यन्ते मदान्धा मदलालसाः ||५५||
मद्ये मोहो भयं शोकः क्रोधो मृत्युश्च संश्रितः |
सोन्मादमदमूर्च्छायाः सापस्मारापतानकाः ||५६||
यत्रैकः स्मृतिविभ्रंशस्तत्र सर्वमसाधुवत् |
इत्येवं मद्यदोषज्ञा मद्यं गर्हन्ति यत्नतः ||५७||
सत्यमेते महादोषा मद्यस्योक्ता न संशयः |
अहितस्यातिमात्रस्य पीतस्य विधिवर्जितम् ||५८||
किन्तु मद्यं स्वभावेन यथैवान्नं तथा स्मृतम् |
अयुक्तियुक्तं रोगाय युक्तियुक्तं यथाऽमृतम् ||५९||
प्राणाः प्राणभृतामन्नं तदयुक्त्या निहन्त्यसून् |
विषं प्राणहरं तच्च युक्तियुक्तं रसायनम् ||६०||
हर्षमूर्जं मुदं पुष्टिमारोग्यं पौरुषं परम् [१] |
युक्त्या पीतं करोत्याशु मद्यं सुखमदप्रदम् ||६१||
रोचनं दीपनं हृद्यं स्वरवर्णप्रसादनम् |
प्रीणनं बृंहणं बल्यं भयशोकश्रमापहम् ||६२||
स्वापनं नष्टनिद्राणां मूकानां वाग्विबोधनम् |
बोधनं चातिनिद्राणां विबद्धानां विबन्धनुत् ||६३||
वधबन्धपरिक्लेशदुःखानां चाप्यबोधनम् |
मद्योत्थानां च रोगाणां मद्यमेव प्रबाधकम् ||६४||
रतिर्विषयसंयोगे प्रीतिसंयोगवर्धनम् |
अपि प्रवयसां मद्यमुत्सवामोदकारकम् ||६५||
पञ्चस्वर्थेषु कान्तेषु या रतिः प्रथमे मदे |
यूनां वा स्थविराणां वा तस्य नास्त्युपमा भुवि ||६६||
बहुदुःखहतस्यास्य शोकेनोपहतस्य च |
विश्रामो जीवलोकस्य मद्यं युक्त्या निषेवितम् ||६७||
अन्नपानवयोव्याधिबलकालत्रिकाणि षट् |
त्रीन्दोषांस्त्रिविधं सत्त्वं ज्ञात्वा मद्यं पिबेत्सदा ||६८||
तेषां त्रिकाणामष्टानां योजना युक्तिरुच्यते |
यया युक्त्या पिबन्मद्यं मद्यदोषैर्न युज्यते ||६९||
मद्यस्य च गुणान् सर्वान् यथोक्तान् स समश्नुते |
धर्मार्थयोरपीडायै नरः सत्त्वगुणोच्छ्रितः ||७०||
सत्त्वानि तु प्रबुध्यन्ते प्रायशः प्रथमे मदे |
द्वितीयेऽव्यक्ततां यान्ति मध्ये चोत्तममध्ययोः ||७१||
सस्यसम्बोधकं वर्षं, हेमप्रकृतिदर्शकः |
हुताशः, सर्वसत्त्वानां मद्यं तूभयकारकम् ||७२||
प्रधानावरमध्यानां रूपाणां [१] व्यक्तिदर्शकः |
यथाऽग्निरेवं सत्त्वानां मद्यं प्रकृतिदर्शकम् ||७३||
सुगन्धिमाल्यगन्धर्वं सुप्रणीतममाकुलम् |
मिष्टान्नपानविशदं सदा मधुरसङ्कथम् ||७४||
सुखप्रपानं [१] सुमदं हर्षप्रीतिविवर्धनम् |
स्वन्तं सात्त्विकमापानं न चोत्तममदप्रदम् ||७५||
वैगुण्यं सहसा यान्ति मद्यदोषैर्न सात्त्विकाः |
मद्यं हि बलवत्सत्त्वं गृह्णाति सहसा न तु [२] ||७६||
सौम्यासौम्यकथाप्रायं विशदाविशदं क्षणात् |
चित्रं राजसमापन्नं प्रायेणास्वन्तकाकुलम् ||७७||
हर्षप्रीतिकथापेतमतुष्टं पानभोजने |
सम्मोहक्रोधनिद्रान्तमापानं तामसं स्मृतम् ||७८||
आपाने सात्त्विकान् बुद्ध्वा तथा राजसतामसान् |
जह्यात्सहायान् यैः पीत्वा मद्यदोषानुपाश्नुते ||७९||
सुखशीलाः सुसम्भाषाः सुमुखाः सम्मताः सताम् |
कलास्वबाह्या विशदा विषयप्रवणाश्च ये ||८०||
परस्परविधेया ये येषामैक्यं सुहृत्तया |
प्रहर्षप्रीतिमाधुर्यैरापानं वर्धयन्ति ये ||८१||
उत्सवादुत्सवतरं येषामन्योन्यदर्शनम् |
ते सहायाः सुखाः पाने तैः पिबन्सह मोदते ||८२||
रूपगन्धरसस्पर्शैः शब्दैश्चापि मनोरमैः |
पिबन्ति सुसहाया ये ते वै सुकृतिभिः समाः ||८३||
पञ्चभिर्विषयैरिष्टैरुपेतैर्मनसः [१] प्रियैः |
देशे काले पिबेन्मद्यं प्रहृष्टेनान्तरात्मना ||८४||
स्थिरसत्त्वशरीरा ये पूर्वान्ना मद्यपान्वयाः |
बहुमद्योचिता ये च माद्यन्ति सहसा न ते ||८५||
क्षुत्पिपासापरीताश्च [२] दुर्बला वातपैत्तिकाः |
रूक्षाल्पप्रमिताहारा विष्टब्धाः सत्त्वदुर्बलाः ||८६||
क्रोधिनोऽनुचिताः क्षीणाः परिश्रान्ता मदक्षताः |
स्वल्पेनापि मदं शीघ्रं यान्ति मद्येन मानवाः ||८७||
ऊर्ध्वं मदात्ययस्यातः सम्भवं स्वस्वलक्षणम् |
अग्निवेश! चिकित्सां च प्रवक्ष्यामि यथाक्रमम् ||८८||
स्त्रीशोकभयभाराध्वकर्मभिर्योऽतिकर्शितः |
रूक्षाल्पप्रमिताशी च यः पिबत्यतिमात्रया ||८९||
रूक्षं परिणतं मद्यं निशि निद्रां विहत्य च |
करोति तस्य तच्छीघ्रं वातप्रायं मदात्ययम् ||९०||
हिक्काश्वासशिरःकम्पपार्श्वशूलप्रजागरैः |
विद्याद्बहुप्रलापस्य वातप्रायं मदात्ययम् ||९१||

तीक्ष्णोष्णं मद्यमम्लं च योऽतिमात्रं निषेवते |
अम्लोष्णतीक्ष्णभोजी च क्रोधनोऽग्न्यातपप्रियः ||९२||
तस्योपजायते पित्ताद्विशेषेण मदात्ययः |
स [१] तु वातोल्बणस्याशु प्रशमं याति हन्ति वा ||९३||
तृष्णादाहज्वरस्वेदमूर्च्छातीसारविभ्रमैः |
विद्याद्धरितवर्णस्य पित्तप्रायं मदात्ययम् ||९४||

तरुणं मधुरप्रायं गौडं पैष्टिकमेव वा |
मधुरस्निग्धगुर्वाशी यः पिबत्यतिमात्रया ||९५||
अव्यायामदिवास्वप्नशय्यासनसुखे रतः |
मदात्ययं कफप्रायं स शीघ्रमधिगच्छति ||९६||
छर्द्यरोचकहृल्लासतन्द्रास्तैमित्यगौरवैः |
विद्याच्छीतपरीतस्य कफप्रायं मदात्ययम् ||९७||
विषस्य ये गुणा दृष्टाः सन्निपातप्रकोपणाः |
त एव मद्ये दृश्यन्ते विषे तु बलवत्तराः ||९८||
हन्त्याशु हि विषं किञ्चित् किञ्चिद्रोगाय कल्पते |
यथा विषं तथैवान्त्यो ज्ञेयो मद्यकृतो मदः ||९९||
तस्मात् त्रिदोषजं लिङ्गं सर्वत्रापि मदात्यये |
दृश्यते रूपवैशेष्यात् पृथक्त्वं चास्य [१] लक्ष्यते ||१००||

शरीरदुःखं बलवत् सम्मोहो [१] हृदयव्यथा |
अरुचिः प्रतता [२] तृष्णा ज्वरः शीतोष्णलक्षणः ||१०१||
शिरःपार्श्वास्थिसन्धीनां विद्युत्तुल्या [३] च वेदना |
जायतेऽतिबला जृम्भा स्फुरणं वेपनं श्रमः ||१०२||
उरोविबन्धः कासश्च हिक्का श्वासः प्रजागरः |
शरीरकम्पः कर्णाक्षिमुखरोगस्त्रिकग्रहः ||१०३||
छर्द्यतीसारहृल्लासा वातपित्तकफात्मकाः |
भ्रमः प्रलापो रूपाणामसतां चैव दर्शनम् ||१०४||
तृणभस्मलतापर्णपांशुभिश्चावपूरणम् |
प्रधर्षणं विहङ्गैश्च भ्रान्तचेताः स मन्यते ||१०५||
व्याकुलानामशस्तानां स्वप्नानां दर्शनानि च |
मदात्ययस्य रूपाणि सर्वाण्येतानि लक्षयेत् ||१०६||

सर्वं मदात्ययं विद्यात् त्रिदोषमधिकं तु यम् |
दोषं मदात्यये पश्येत् तस्यादौ प्रतिकारयेत् ||१०७||
कफस्थानानुपूर्व्या च क्रिया कार्या मदात्यये |
पित्तमारुतपर्यन्तः प्रायेण हि मदात्ययः ||१०८||
मिथ्यातिहीनपीतेन यो व्याधिरुपजायते |
समपीतेन तेनैव स मद्येनोपशाम्यति ||१०९||
जीर्णाममद्यदोषाय मद्यमेव प्रदापयेत् |
प्रकाङ्क्षालाघवे जाते यद्यदस्मै हितं भवेत् ||११०||
सौवर्चलानुसंविद्धं शीतं सबिडसैन्धवम् |
मातुलुङ्गार्द्रकोपेतं जलयुक्तं प्रमाणवित् [१] ||१११||
तीक्षोष्णेनातिमात्रेण पीतेनाम्लविदाहिना |
मद्येनान्नरसोत्क्लेदो विदग्धः क्षारतां गतः ||११२||
अन्तर्दाहं ज्वरं तृष्णां प्रमोहं विभ्रमं मदम् |
जनयत्याशु तच्छान्त्यै मद्यमेव प्रदापयेत् ||११३||
क्षारो हि याति माधुर्यं शीघ्रमम्लोपसंहितः |
श्रेष्ठमम्लेषु मद्यं च यैर्गुणैस्तान् परं शृणु ||११४||
मद्यस्याम्लस्वभावस्य चत्वारोऽनुरसाः स्मृताः |
मधुरश्च कषायश्च तिक्तः कटुक एव च ||११५||
गुणाश्च दश पूर्वोक्तास्तैश्चतुर्दशभिर्गुणैः |
सर्वेषां मद्यमम्लानामुपर्युपरि तिष्ठति ||११६||

मद्योत्क्लिष्टेन दोषेण रुद्धः [१] स्रोतःसु मारुतः |
करोति वेदनां तीव्रां शिरस्यस्थिषु सन्धिषु ||११७||
दोषविष्यन्दनार्थं हि तस्मै [२] मद्यं विशेषतः |
व्यवायितीक्ष्णोष्णतया देयमम्ले(न्ये)षु सत्स्वपि ||११८||
स्रोतोविबन्धनुन्मद्यं मारुतस्यानुलोमनम् |
रोचनं दीपनं चाग्नेरभ्यासात् सात्म्यमेव च ||११९||
रुजः [३] स्रोतःस्वरुद्धेषु मारुते चानुलोमिते |
निवर्तन्ते विकाराश्च शाम्यन्त्यस्य मदोदयाः ||१२०||
बीजपूरकवृक्षाम्लकोलदाडिमसंयुतम् |
यवानीहपुषाजाजीशृङ्गवेरावचूर्णितम् ||१२१||
सस्नेहैः शक्तुभिर्युक्तमवदंशैर्विरोचितम् [४] |
दद्यात् सलवणं मद्यं पैष्टिकं वातशान्तये ||१२२||
दृष्ट्वा वातोल्बणं लिङ्गं रसैश्चैनमुपाचरेत् |
लावतित्तिरदक्षाणां स्निग्धाम्लैः शिखिनामपि ||१२३||
पक्षिणां मृगमत्स्यानामानूपानां च संस्कृतैः |
भूशयप्रसहानां च रसैः शाल्योदनेन च ||१२४||
स्निग्धोष्णलवणाम्लैश्च वेशवारैर्मुखप्रियैः |
चित्रैर्गौधूमिकैश्चान्नैर्वारुणीमण्डसंयुतैः [५] ||१२५||
पिशितार्द्रकगर्भाभिः स्निग्धाभिः पूपवर्तिभिः |
माषपूपलिकाभिश्च वातिकं समुपाचरेत् ||१२६||
नातिस्निग्धं न चाम्लेन युक्तं समरिचार्द्रकम् |
मेद्यं प्रागुदितं मांसं दाडिमस्वरसेन वा ||१२७||
पृथक्त्रिजातकोपेतं सधान्यमरिचार्द्रकम् |
रसप्रलेपि [६] सम्पूपैः सुखोष्णैः सम्प्रदापयेत् ||१२८||
भुक्ते [७] तु वारुणीमण्डं दद्यात् पातुं पिपासवे |
दाडिमस्य रसं वाऽपि जलं वा पाञ्चमूलिकम् ||१२९||
धान्यनागरतोयं च दधिमण्डमथापि वा |
अम्लकाञ्जिकमण्डं वा शुक्तोदकमथापि वा ||१३०||
कर्मणाऽनेन सिद्धेन विकार उपशाम्यति |
मात्राकालप्रयुक्तेन बलं वर्णश्च वर्धते ||१३१||
रागषाडवसंयोगैर्विविधैर्भक्तरोचनैः |
पिशितैः शाकपिष्टान्नैर्यवगोधूमशालिभिः ||१३२||
अभ्यङ्गोत्सादनैः स्नानैरुष्णैः प्रावरणैर्घनैः |
घनैरगुरुपङ्कैश्च धूपैश्चागुरुजैर्घनैः ||१३३||
नारीणां यौवनोष्णानां निर्दयैरुपगूहनैः |
श्रोण्यूरुकुचभारैश्च संरोधोष्णसुखावहैः ||१३४||
शयनाच्छादनैरुष्णैरुष्णैश्चान्तर्गृहैः सुखैः |
मारुतप्रबलः शीघ्रं प्रशाम्यति मदात्ययः ||१३५||
भव्यखर्जूरमृद्वीकापरूषकरसैर्युतम् [१] |
सदाडिमरसं शीतं सक्तुभिश्चावचूर्णितम् ||१३६||
सशर्करं शार्करं वा मार्द्वीकमथवाऽपरम् |
दद्याद्बहूदकं काले पातुं पित्तमदात्यये ||१३७||
शशान् कपिञ्जलानेणाँल्लावानसितपुच्छकान् |
मधुराम्लान् प्रयुञ्जीत भोजने शालिषष्टिकान् ||१३८||
पटोलयूषमिश्रं वा छागलं कल्पयेद्रसम् |
सतीनमुद्गमिश्रं वा दाडिमामलकान्वितम् ||१३९||
द्राक्षामलकखर्जूरपरूषकरसेन वा |
कल्पयेत्तर्पणान् यूषान् रसांश्च विविधात्मकान् ||१४०||
आमाशयस्थमुत्क्लिष्टं कफपित्तं मदात्यये |
विज्ञाय बहुदोषस्य दह्यमानस्य [२] तृष्यतः ||१४१||
मद्यं द्राक्षारसं तोयं दत्त्वा तर्पणमेव वा |
निःशेषं वामयेच्छीघ्रमेवं रोगाद्विमुच्यते ||१४२||
काले पुनस्तर्पणाद्यं क्रमं कुर्यात् प्रकाङ्क्षिते |
तेनाग्निर्दीप्यते तस्य दोषशेषान्नपाचकः ||१४३||
कासे सरक्तनिष्ठीवे पार्श्वस्तनरुजासु च |
तृष्यते सविदाहे च सोत्क्लेशे हृदयोरसि ||१४४||
गुडूचीभद्रमुस्तानां पटोलस्याथवा भिषक् |
रसं सनागरं दद्यात् तित्तिरिप्रतिभोजनम् [३] ||१४५||
तृष्यते चातिबलवद्वातपित्ते समुद्धते |
दद्याद्द्राक्षारसं पातुं शीतं दोषानुलोमनम् ||१४६||
जीर्णे समधुराम्लेन छागमांसरसेन तम् |
भोजनं भोजयेन्मद्यमनुतर्षं च पाययेत् ||१४७||
अनुतर्षस्य मात्रा सा यया नो दूष्यते [४] मनः |
तृष्यते मद्यमल्पाल्पं प्रदेयं स्याद्बहूदकम् ||१४८||
तृष्णा येनोपशाम्येत मदं येन च नाप्नुयात् |
परूषकाणां पीलूनां रसं शीतमथापि [५] वा ||१४९||
पर्णिनीनां चतसॄणां पिबेद्वा शिशिरं जलम् |
मुस्तदाडिमलाजानां [६] तृष्णाघ्नं वा पिबेद्रसम् ||१५०||
कोलदाडिमवृक्षाम्लचुक्रीकाचुक्रिकारसः |
पञ्चाम्लको मुखालेपः सद्यस्तृष्णां नियच्छति ||१५१||
शीतलान्यन्नपानानि शीतशय्यासनानि [७] च |
शीतवातजलस्पर्शाः शीतान्युपवनानि च ||१५२||
क्षौमपद्मोत्पलानां च मणीनां मौक्तिकस्य च |
चन्दनोदकशीतानां स्पर्शाश्चन्द्रांशुशीतलाः ||१५३||
हेमराजतकांस्यानां पात्राणां शीतवारिभिः |
पूर्णानां हिमपूर्णानां दृतीनां पवनाहताः ||१५४||
संस्पर्शाश्चन्दनार्द्राणां नारीणां च समारुताः |
चन्दनानां च मुख्यानां शस्ताः पित्तमदात्यये [८] ||१५५||
शीतवीर्यं यदन्यच्च तत् सर्वं विनियोजयेत् |
कुमुदोत्पलपत्राणां सिक्तानां चन्दनाम्बुना ||१५६||
हिताः स्पर्शा मनोज्ञानां दाहे मद्यसमुत्थिते |
कथाश्च विविधाः शस्ताः [९] शब्दाश्च शिखिनां शिवाः ||१५७||
तोयदानां च शब्दा हि शमयन्ति मदात्ययम् |
जलयन्त्राभिवर्षीणि वातयन्त्रवहानि च ||१५८||
कल्पनीयानि भिषजा दाहे धारागृहाणि च |
फलिनीसेव्यलोध्राम्बुहेमपत्रं कुटन्नटम् ||१५९||
कालीयकरसोपेतं दाहे शस्तं प्रलेपनम् |
बदरीपल्लवोत्थश्च तथैवारिष्टकोद्भवः ||१६०||
फेनिलायाश्च यः फेनस्तैर्दाहे लेपनं शुभम् |
सुरा समण्डा दध्यम्लं मातुलुङ्गरसो मधु ||१६१||
सेके प्रदेहे शस्यन्ते दाहघ्नाः साम्लकाञ्जिकाः |
परिषेकावगाहेषु व्यञ्जनानां च सेवने ||१६२||
शस्यते शिशिरं तोयं दाहतृष्णाप्रशान्तये |
मात्राकालप्रयुक्तेन कर्मणाऽनेन शाम्यति [१०] ||१६३||
धीमतो वैद्यवश्यस्य शीघ्रं पित्तमदात्ययः |१६४|
उल्लेखनोपवासाभ्यां जयेत् कफमदात्ययम् ||१६४||
तृष्यते सलिलं चास्मै दद्याद्ध्रीबेरसाधितम् |
बलया पृश्निपर्ण्या वा कण्टकार्याऽथवा शृतम् ||१६५||
सनागराभिः सर्वाभिर्जलं वा शृतशीतलम् |
दुःस्पर्शेन समुस्तेन मुस्तपर्पटकेन वा ||१६६||
जलं मुस्तैः शृतं वाऽपि दद्याद्दोषविपाचनम् |
एतदेव च पानीयं सर्वत्रापि मदात्यये ||१६७||
निरत्ययं पीयमानं पिपासाज्वरनाशनम् |
निरामं काङ्क्षितं काले सक्षौद्रं [१] पाययेत्तु तम् ||१६८||
शार्करं मधु वा जीर्णमरिष्टं सीधुमेव वा |
रूक्षतर्पणसंयुक्तं [२] यवानीनागरान्वितम् ||१६९||
यावगौधूमिकं चान्नं रूक्षयूषेण भोजयेत् |
कुलत्थानां सुशुष्काणां मूलकानां रसेन वा ||१७०||
तनुनाऽल्पेन लघुना कट्वम्लेनाल्पसर्पिषा |
पटोलयूषमम्लं वा यूषमामलकस्य वा ||१७१||
प्रभूतकटुसंयुक्तं सयवान्नं प्रदापयेत् |
व्योषयूषमथाम्लं वा यूषं वा साम्लवेतसम् ||१७२||
छागमांसरसं रूक्षमम्लं वा जाङ्गलं रसम् |
स्थाल्यां वाऽथ कपाले वा भृष्टं निर्द्रववर्तितम् [३] ||१७३||
कट्वम्ललवणं मांसं भक्षयन् वृणुयान्मधु |
व्यक्तमारीचकं मांसं मातुलुङ्गरसान्वितम् ||१७४||
प्रभूतकटुसंयुक्तं यवानीनागरान्वितम् |
भृष्टं दाडिमसाराम्लमुष्णपूपोपवेष्टितम् ||१७५||
यथाग्नि भक्षयेत् काले प्रभूतार्द्रकपेशिकम् |
पिबेच्च निगदं मद्यं कफप्राये मदात्यये ||१७६||
सौवर्चलमजाजी च वृक्षाम्लं साम्लवेतसम् |
त्वगेलामरिचार्धांशं शर्कराभागयोजितम् ||१७७||
एतल्लवणमष्टाङ्गमग्निसन्दीपनं परम् |
मदात्यये कफप्राये दद्यात् स्रोतोविशोधनम् ||१७८||
एतदेव पुनर्युक्त्या मधुराम्लैर्द्रवीकृतम् |
गोधूमान्नयवान्नानां मांसानां चातिरोचनम् ||१७९||
पेषयेत् कटुकैर्युक्तां श्वेतां बीजविवर्जिताम् |
मृद्वीकां मातुलुङ्गस्य दाडिमस्य रसेन वा ||१८०||
सौवर्चलैलामरिचैरजाजीभृङ्गदीप्यकैः |
स रागः क्षौद्रसंयुक्तः श्रेष्ठो रोचनदीपनः [४] ||१८१||
मृद्वीकाया विधानेन कारयेत् कारवीमपि |
शुक्तमत्स्यण्डिकोपेतं रागं दीपनपाचनम् ||१८२||
आम्रामलकपेशीनां रागान् कुर्यात् पृथक् पृथक् |
धान्यसौवर्चलाजाजीकारवीमरिचान्वितान् ||१८३||
गुडेन [५] मधुयुक्तेन व्यक्ताम्ललवणीकृतान् |
तैरन्नं रोचते दिग्धं सम्यग्भुक्तं च जीर्यति ||१८४||
रूक्षोष्णेनान्नपानेन [६] स्नानेनाशिशिरेण च |
व्यायामलङ्घनाभ्यां च युक्त्या जागरणेन च ||१८५||
कालयुक्तेन रूक्षेण स्नानेनोद्वर्तनेन च |
प्राणवर्णकराणां च [७] प्रघर्षाणां च सेवया ||१८६||
सेवया वसनानां च गुरूणामगुरोरपि |
सङ्कोचोष्णसुखाङ्गीनामङ्गनानां च सेवया ||१८७||
सुखशिक्षितहस्तानां स्त्रीणां संवाहनेन च |
मदात्ययः कफप्रायः शीघ्रमेवोपशाम्यति ||१८८||
यदिदं कर्म निर्दिष्टं पृथग्दोषबलं प्रति |
सन्निपाते दशविधे तद्विकल्प्यं भिषग्विदा ||१८९||
यस्तु दोषविकल्पज्ञो यश्चौषधिविकल्पवित् |
स साध्यान्साधयेद्व्याधीन् साध्यासाध्यविभागवित् ||१९०||
वनानि रमणीयानि सपद्माः सलिलाशयाः |
विशदान्यन्नपानानि सहायाश्च प्रहर्षणाः ||१९१||
माल्यानि गन्धयोगाश्च वासांसि विमलानि च |
गान्धर्वशब्दाः कान्ताश्च गोष्ठ्यश्च हृदयप्रियाः ||१९२||
सङ्कथाहास्यगीतानां विशदाश्चैव योजनाः |
प्रियाश्चानुगता नार्यो नाशयन्ति मदात्ययम् ||१९३||
नाक्षोभ्य हि मनो मद्यं शरीरमविहत्य च |
कुर्यान्मदात्ययं तस्मादेष्टव्या हर्षणी क्रिया ||१९४||
आभिः क्रियाभिः सिद्धाभिः शमं याति मदात्ययः |
न चेन्मद्यविधिं मुक्त्वा क्षीरमस्य प्रयोजयेत् ||१९५||
लङ्घनैः पाचनैर्दोषशोधनैः शमनैरपि |
विमद्यस्य कफे क्षीणे जाते दौर्बल्यलाघवे ||१९६||
तस्य मद्यविदग्धस्य वातपित्ताधिकस्य च |
ग्रीष्मोपतप्तस्य तरोर्यथा वर्षं तथा पयः ||१९७||
पयसाऽभिहृते रोगे बले जाते निवर्तयेत् |
क्षीरप्रयोगं मद्यं च क्रमेणाल्पाल्पमाचरेत् ||१९८||
विच्छिन्नमद्यः सहसा योऽतिमद्यं निषेवते |
ध्वंसको [१] विक्षयश्चैव रोगस्तस्योपजायते ||१९९||
व्याध्युपक्षीणदेहस्य दुश्चिकित्स्यतमौ हि तौ |
तयोर्लिङ्गं चिकित्सा च यथावदुपदेक्ष्यते ||२००||
श्लेष्मप्रसेकः कण्ठास्यशोषः शब्दासहिष्णुता |
तन्द्रानिद्रातियोगश्च ज्ञेयं ध्वंसकलक्षणम् ||२०१||
हृत्कण्ठरोगः सम्मोहश्छर्दिरङ्गरुजा ज्वरः |
तृष्णा कासः शिरःशूलमेतद्विक्षयलक्षणम् ||२०२||
तयोः कर्म तदेवेष्टं वातिके यन्मदात्यये |
तौ हि प्रक्षीणदेहस्य जायेते दुर्बलस्य वै ||२०३||
बस्तयः सर्पिषः पानं प्रयोगः क्षीरसर्पिषोः |
अभ्यङ्गोद्वर्तनस्नानान्यन्नपानं च वातनुत् ||२०४||
ध्वंसको विक्षयश्चैव कर्मणाऽनेन शाम्यति |
युक्तमद्यस्य मद्योत्थो न व्याधिरुपजायते ||२०५||
निवृत्तः सर्वमद्येभ्यो नरो यश्च जितेन्द्रियः |
शारीरमानसैर्धीमान् विकारैर्न स युज्यते ||२०६||
तत्र श्लोकाः-
यत्प्रभावा भगवती सुरा पेया यथा च सा |
यद्द्रव्या यस्य या चेष्टा योगं चापेक्षते यथा ||२०७||
यथा मदयते यैश्च गुणैर्युक्ता महागुणा |
यो मदो मदभेदाश्च ये त्रयः स्वस्वलक्षणाः ||२०८||
ये च मद्यकृता दोषा गुणा ये च मदात्मकाः |
यच्च त्रिविधमापानं यथासत्त्वं च लक्षणम् ||२०९||
ये सहायाः सुखाः पाने [१] चिरक्षिप्रमदा नराः |
मदात्ययस्य यो हेतुर्लक्षणं यद् यथा च यत् ||२१०||
मद्यं मद्योत्थितान् रोगान् हन्ति यश्च क्रियाक्रमः |
सर्वं तदुक्तमखिलं मदात्ययचिकित्सिते ||२११||
इत्यग्निवेशकृते तन्त्रे चरकप्रतिसंस्कृते चिकित्सास्थाने
मदात्ययचिकित्सितं नाम चतुर्विंशोऽध्यायः ||२४||

Chapter -25
अथातो द्विव्रणीयचिकित्सितं व्याख्यास्यामः ||१||
इति ह स्माह भगवानात्रेयः ||२||

परावरज्ञमात्रेयं गतमानमदव्यथम् |
अग्निवेशो गुरुं काले विनयादिदमब्रवीत् ||३||
भगवन्! पूर्वमुद्दिष्टौ द्वौ व्रणौ रोगसङ्ग्रहे |
तयोर्लिङ्गं चिकित्सां च वक्तुमर्हसि शर्मद! ||४||

इत्यग्निवेशस्य वचो निशम्य गुरुरब्रवीत् |
यौ व्रणौ पूर्वमुद्दिष्टौ निजश्चागन्तुरेव च ||५||
श्रूयतां विधिवत् सौम्य! तयोर्लिङ्गं च [१] भेषजम् |
निजः शरीरदोषोत्थ आगन्तुर्बाह्यहेतुजः ||६||
वधबन्धप्रपतनाद्दंष्ट्रादन्तनखक्षतात् |
आगन्तवो व्रणास्तद्वद्विषस्पर्शाग्निशस्त्रजाः ||७||
मन्त्रागदप्रलेपाद्यैर्भेषजैर्हेतुभिश्च ते |
लिङ्गैकदेशैर्निर्दिष्टा विपरीता निजैर्व्रणैः [२] ||८||
व्रणानां निजहेतूनामागन्तूनामशाम्यताम् |
कुर्याद्दोषबलापेक्षी निजानामौषधं यथा ||९||

यथास्वैर्हेतुभिर्दुष्टा वातपित्तकफा नृणाम् |
बहिर्मार्गं समाश्रित्य जनयन्ति निजान् व्रणान् ||१०||
स्तब्धः कठिनसंस्पर्शो मन्दस्रावोऽतितीव्ररुक् [१] |
तुद्यते स्फुरति श्यावो व्रणो मारुतसम्भवः ||११||
सम्पूरणैः स्नेहपानैः स्निग्धैः स्वेदोपनाहनैः |
प्रदेहैः परिषेकैश्च वातव्रणमुपाचरेत् ||१२||
तृष्णामोहज्वरस्वे(क्ले)ददाहदुष्ट्यवदारणैः |
व्रणं पित्तकृतं विद्याद्गन्धैः स्रावैश्च पूतिकैः ||१३||
शीतलैर्मधुरैस्तिक्तैः प्रदेहपरिषेचनैः |
सर्पिष्पानैर्विरेकैश्च पैत्तिकं शमयेद्व्रणम् ||१४||
बहुपिच्छो गुरुः स्निग्धः स्तिमितो मन्दवेदनः |
पाण्डुवर्णोऽल्पसङ्क्लेदश्चिरकारी कफव्रणः ||१५||
कषायकटुरूक्षोष्णैः प्रदेहपरिषेचनैः |
कफव्रणं प्रशमयेत्तथा लङ्घनपाचनैः [३] ||१६||
तौ द्वौ नानात्वभेदेन निरुक्ता विंशतिर्व्रणाः |
तेषां परीक्षा त्रिविधा, प्रदुष्टा द्वादश स्मृताः ||१७||
स्थानान्यष्टौ तथा गन्धाः, परिस्रावाश्चतुर्दश |
षोडशोपद्रवा दोषाश्चत्वारो विंशतिस्तथा ||१८||
तथा चोपक्रमाः सिद्धाः षट्त्रिंशत् समुदाहृताः |
विभज्यमानाञ्छृणु [१] मे सर्वानेतान् यथेरितान् ||१९||
कृत्योत्कृत्यस्तथा [१] दुष्टोऽदुष्टो मर्मस्थितो न च |
संवृतो दारुणः स्रावी सविषो विषमस्थितः ||२०||
उत्सङ्ग्युत्सन्न एषां च व्रणान् विद्याद्विपर्ययात् |
इति नानात्वभेदेन निरुक्ता [२] विंशतिर्व्रणाः ||२१||
दर्शनप्रश्नसंस्पर्शैः परीक्षा त्रिविधा स्मृता |
वयोवर्णशरीराणामिन्द्रियाणां च दर्शनात् ||२२||
हेत्वर्तिसात्म्याग्निबलं परीक्ष्यं वचनाद्बुधैः |
स्पर्शान्मार्दवशैत्ये च परीक्ष्ये सविपर्यये ||२३||
श्वेतोऽवसन्नवर्त्माऽतिस्थूलवर्त्माऽतिपिञ्जरः [१] |
नीलःश्यावोऽतिपिडको रक्तः कृष्णोऽतिपूतिकः ||२४||
रोप्यः कुम्भीमुखश्चेति प्रदुष्टा द्वादश व्रणाः |
चतुर्विंशतिरुद्दिष्टा [२] दोषाः कल्पान्तरेण वै ||२५||
त्वक्सिरामांसमेदोऽस्थिस्नायुमर्मान्तराश्रयाः |
व्रणस्थानानि निर्दिष्टान्यष्टावेतानि सङ्ग्रहे ||२६||

सर्पिस्तैलवसापूयरक्तश्यावाम्लपूतिकाः |
व्रणानां व्रणगन्धज्ञैरष्टौ गन्धाः प्रकीर्तिताः ||२७||

लसीकाजलपूयासृग्घारिद्रारुणपिञ्जराः |
कषायनीलहरितस्निग्धरूक्षसितासिताः ||२८||
इति रूपैः समुद्दिष्टा व्रणस्रावाश्चतुर्दश |
विसर्पः पक्षघातश्च सिरास्तम्भोऽपतानकः ||२९||
मोहोन्मादव्रणरुजो ज्वरस्तृष्णा हनुग्रहः |
कासश्छर्दिरतीसारो हिक्का श्वासः सवेपथुः ||३०||
षोडशोपद्रवाः प्रोक्ता व्रणानां व्रणचिन्तकैः |३१|
स्नायुक्लेदात्सिराक्लेदाद्गाम्भीर्यात्कृमिभक्षणात् [१] ||३१||
अस्थिभेदात् सशल्यत्वात् सविषत्वाच्च [२] सर्पणात् |
नखकाष्ठप्रभेदाच्च चर्मलोमातिघट्टनात् [३] ||३२||
मिथ्याबन्धादति स्नेहादतिभैषज्यकर्षणात् |
अजीर्णादतिभुक्ताच्च विरुद्धासात्म्यभोजनात् ||३३||
शोकात् क्रोधाद्दिवास्वप्नाद्व्यायामान्मैथुनात्तथा |
व्रणा न प्रशमं यान्ति निष्क्रियत्वाच्च देहिनाम् ||३४||
परिस्रावाच्च गन्धाच्च दोषाच्चोपद्रवैः सह |
व्रणानां बहुदोषाणां कृच्छ्रत्वं चोपजायते ||३५||
त्वङ्मांसजः सुखे देशे तरुणस्यानुपद्रवः |
धीमतोऽभिनवः काले सुखसाध्यः स्मृतो व्रणः ||३६||
गुणैरन्यतमैर्हीनस्ततः कृच्छ्रो व्रणः स्मृतः |
सर्वैर्विहीनो विज्ञेयस्त्वसाध्यो निरुपक्रमः [१] ||३७||

व्रणानामादितः कार्यं यथासन्नं विशोधनम् |
ऊर्ध्वभागैरधोभागैः शस्त्रैर्बस्तिभिरेव च ||३८||
सद्यः शुद्धशरीराणां प्रशमं यान्ति हि व्रणाः |३९|

यथाक्रममतश्चोर्ध्वं शृणु सर्वानुपक्रमान् ||३९||
शोफघ्नं षड्विधं चैव शस्त्रकर्मावपीडनम् |
निर्वापणं ससन्धानं स्वेदः शमनमेषणम् ||४०||
शोधनौ रोपणीयौ च कषायौ सप्रलेपनौ |
द्वे तैले तद्गुणे [१] पत्रं छादने द्वे च बन्धने ||४१||
भोज्यमुत्सादनं दाहो द्विविधः सावसादनः |
काठिन्यमार्दवकरे धूपनालेपने शुभे ||४२||
व्रणावचूर्णनं वर्ण्यं रोपणं लोमरोहणम् |
इति षट्त्रिंशदुद्दिष्टा व्रणानां समुपक्रमाः ||४३||
पूर्वरूपं भिषग्बुद्ध्वा व्रणानां शोफमादितः |
रक्तावसेचनं कुर्यादजातव्रणशान्तये ||४४||
शोधयेद्बहुदोषांस्तु स्वल्पदोषान् विलङ्घयेत् |
पूर्वं कषायसर्पिर्भिर्जयेद्वा मारुतोत्तरान् ||४५||
न्यग्रोधोदुम्बराश्वत्थप्लक्षवेतसवल्कलैः |
ससर्पिष्कैः प्रलेपः स्याच्छोफनिर्वापणः परम् ||४६||
विजया मधुकं वीरा बिसग्रन्थिः शतावरी |
नीलोत्पलं नागपुष्पं प्रदेहः स्यात् सचन्दनः ||४७||
सक्तवो मधुकं सर्पिः प्रदेहः स्यात् सशर्करः |
अविदाहीनि चान्नानि शोफे भेषजमुत्तमम् ||४८||
स चेदेवमुपक्रान्तः शोफो न प्रशमं व्रजेत् |
तस्योपनाहैः पक्वस्य पाटनं हितमुच्यते ||४९||
तैलेन सर्पिषा वाऽपि ताभ्यां वा सक्तुपिण्डिका |
सुखोष्णा शोफपाकार्थमुपनाहः प्रशस्यते ||५०||
सतिला सातसीबीजा दध्यम्ला सक्तुपिण्डिका |
सकिण्वकुष्ठलवणा शस्ता स्यादुपनाहने ||५१||
रुग्दाहरागतोदैश्च विदग्धं शोफमादिशेत् |
जलबस्तिसमस्पर्शं सम्पक्वं पीडितोन्नतम् ||५२||
उमाऽथो गुग्गुलुः सौधं पयो दक्षकपोतयोः |
विट् पलाशभवः क्षारो हेमक्षीरी मुकूलकः ||५३||
इत्युक्तो भेषजगणः पक्वशोथप्रभेदनः |
सुकुमारस्य, कृच्छ्रस्य शस्त्रं तु परमुच्यते ||५४||
पाटनं व्यधनं चैव छेदनं लेपनं तथा |
प्रच्छनं सीवनं चैव षङ्विधं शस्त्रकर्म तत् ||५५||
नाडीव्रणाः पक्वशोथास्तथा क्षतगुदोदरम् |
अन्तःशल्याश्च ये शोफाः [१] पाट्यास्ते तद्विधाश्च ये ||५६||
दकोदराणि सम्पक्वा गुल्मा ये ये च रक्तजाः |
व्यध्याः शोणितरोगाश्च विसर्पपिडकादयः ||५७||
उद्वृत्तान् स्थूलपर्यन्तानुत्सन्नान् कठिणान् व्रणान् |
अर्शःप्रभृत्यधीमांसं छेदनेनोपपादयेत् ||५८||
किलासानि सकुष्ठानि लिखेल्लेख्यानि बुद्धिमान् |
वातासृग्ग्रन्थिपिडकाः सकोठा रक्तमण्डलम् ||५९||
कुष्ठान्यभिहतं चाङ्गं शोथांश्च प्रच्छयेद्भिषक् |
सीव्यं कुक्ष्युदराद्यं तु गम्भीरं यद्विपाटितम् ||६०||
इति षड्विधमुद्दिष्टं शस्त्रकर्म मनीषिभिः |६१|
सूक्ष्माननाः कोषवन्तो ये व्रणास्तान्प्रपीडयेत् ||६१||
कलायाश्च मसूराश्च गोधूमाः सहरेणवः |
कल्कीकृताः प्रशस्यन्ते निःस्नेहा व्रणपीडने ||६२||
शाल्मलीत्वग्बलामूलं तथा न्यग्रोधपल्लवाः |
न्यग्रोधादिकमुद्दिष्टं बलादिकमथापि वा ||६३||
आलेपनं निर्वपणं तद्विद्यात्तैश्च [१] सेचनम् |
सर्पिषा शतधौतेन पयसा मधुकाम्बुना ||६४|
निर्वापयेत् सुशीतेन रक्तपित्तोत्तरान् व्रणान् |६५|

लम्बानि व्रणमांसानि प्रलिप्य मधुसर्पिषा ||६५||
सन्दधीत समं वैद्यो बन्धनैश्चोपपादयेत् |
तान्समान्सुस्थिताञ्ज्ञात्वा फलिनीलोध्रकट्फलैः ||६६||
समङ्गाधातकीयुक्तैश्चूर्णितैरवचूर्णयेत् |
पञ्चवल्कलचूर्णैर्वा शुक्तिचूर्णसमायुतैः ||६७||
धातकीलोध्रचूर्णैर्वा तथा रोहन्ति ते व्रणाः |६८|
अस्थिभग्नं च्युतं सन्धिं सन्दधीत समं पुनः ||६८||
समेन सममङ्गेन कृत्वाऽन्येन विचक्षणः |
स्थिरैः कवलिकाबन्धैः कुशिकाभिश्च संस्थितम् ||६९||
पट्टैः प्रभूतसर्पिष्कैर्बध्नीयादचलं सुखम् |
अविदाहिभिरन्नैश्च पैष्टिकैस्तमुपाचरेत् ||७०||
ग्लानिर्हि न हिता तस्य सन्धिविश्लेषकारिका |
विच्युताभिहताङ्गानां विसर्पादीनुपद्रवान् ||७१||
उपाचरेद्यथाकालं [१] कालज्ञः स्वाच्चिकित्सितात् |७२|
शुष्का महारुजः स्तब्धा ये व्रणा मारुतोत्तराः |
स्वेद्याः सङ्करकल्पेन ते स्युः कृशरपायसैः ||७२||
ग्राम्यबैलाम्बुजानूपैर्वैशवारैश्च संस्कृतैः |
उत्कारिकाभिश्चोष्णाभिः सुखी स्याद्व्रणितस्तथा ||७३||
सदाहा वेदनावन्तो ये व्रणा मारुतोत्तराः |
तेषामुमां तिलांश्चैव भृष्टान् पयसि निर्वृतान् ||७४||
तेनैव पयसा पिष्ट्वा कुर्यादालेपनं भिषक् |
बला गुडूची मधुकं पृश्निपर्णी शतावरी ||७५||
जीवन्ती शर्करा क्षीरं तैलं मत्स्यवसा घृतम् |
संसिद्धा समधूच्छिष्टा शूलघ्नी स्नेहशर्करा ||७६||
द्विपञ्चमूलक्वथितेनाम्भसा पयसाऽथवा [१] |
सर्पिषा वा सतैलेन कोष्णेन परिषेचयेत् ||७७||
यवचूर्णं समधुकं सतिलं सह सर्पिषा |
दद्यादालेपनं कोष्णं दाहशूलोपशान्तये ||७८||
उपनाहश्च कर्तव्यः सतिलो मुद्गपायसः |
सूक्ष्मानना बहुस्रावाः कोषवन्तश्च ये व्रणाः |
न च मर्माश्रितास्तेषामेषणं हितमुच्यते ||८०||
द्विविधामेषणीं विद्यान्मृद्वीं च कठिनामपि |
औद्भिदैर्मृदुभिर्नालैर्लोहानां वा शलाकया ||८१||
गम्भीरे मांसले देशे पाट्यं लौहशलाकया |
एष्यं विद्याद्व्रणं नालैर्विपरीतमतो भिषक् ||८२||

पूतिगन्धान् विवर्णांश्च बहुस्रावान्महारुजः |
व्रणानशुद्धान् विज्ञाय शोधनैः समुपाचरेत् ||८३||
त्रिफला खदिरो दार्वी न्यग्रोधादिर्बला [१] कुशः |
निम्बकोलकपत्राणि कषायाः शोधना मताः ||८४||
तिलकल्कः सलवणो द्वे हरिद्रे त्रिवृद्धृतम् |
मधुकं निम्बपत्राणि प्रलेपो व्रणशोधनः ||८५||
नातिरक्तो नातिपाण्डुर्नातिश्यावो न चातिरुक् |
न चोत्सन्नो न चोत्सङ्गी शुद्धो रोप्यः परं व्रणः ||८६||
न्यग्रोधोदुम्बराश्वत्थकदम्बप्लक्षवेतसाः |
करवीरार्ककुटजाः कषाया व्रणरोपणाः ||८७||
चन्दनं पद्मकिञ्जल्कं दार्वीत्वङ्नीलमुत्पलम् |
मेदे मूर्वा समङ्गा च यष्ट्याह्वं व्रणरोपणम् ||८८||
प्रपौण्डरीकं जीवन्ती गोजिह्वा धातकी बला |
रोपणं सतिलं दद्यात् प्रलेपं सघृतं व्रणे ||८९||
कम्पिल्लकं विडङ्गानि वत्सकं त्रिफलां बलाम् |
पटोलं पिचुमर्दं च लोध्रं मुस्तं प्रियङ्गुकम् ||९०||
खदिरं धातकीं सर्जमेलामगुरुचन्दने |
पिष्ट्वा साध्यं भवेत्तैलं तत् परं व्रणरोपणम् ||९१||
प्रपौण्डरीकं मधुकं काकोल्यौ द्वे च चन्दने |
सिद्धमेतैः समैस्तैलं परं स्याद्व्रणरोपणम् ||९२||
दूर्वास्वरससिद्धं वा तैलं कम्पिल्लकेन वा |
दार्वीत्वचश्च कल्केन प्रधानं व्रणरोपणम् ||९३||
येनैव विधिना तैलं घृतं तेनैव साधयेत् |
रक्तपित्तोत्तरं दृष्ट्वा रोपणीयं व्रणं भिषक् ||९४|
should be applied as paste with ghee for wound healing. Kampillaka (Mallotus philippinensis Muell 
कदम्बार्जुननिम्बानां पाटल्याः पिप्पलस्य च |
व्रणप्रच्छादने विद्वान् पत्राण्यर्कस्य चादिशेत् ||९५||
वार्क्षोऽथवाऽऽजिनः क्षौमः पट्टो व्रणहितः स्मृतः |
बन्धश्च द्विविधः शस्तो व्रणानां सव्यदक्षिणः ||९६||

लवणाम्लकटूष्णानि विदाहीनि गुरूणि च |
वर्जयेदन्नपानानि व्रणी मैथुनमेव च ||९७||
नातिशीतगुरुस्निग्धमविदाहि यथाव्रणम् |
अन्नपानं व्रणहितं हितं चास्वपनं दिवा ||९८||

स्तन्यानि जीवनीयानि बृंहणीयानि यानि च |
उत्सादनार्थं निम्नानां व्रणानां तानि कल्पयेत् ||९९||
भूर्जग्रन्थ्यश्मकासीसमधोभागानि गुग्गुलुः |
व्रणावसादनं तद्वत् कलविङ्ककपोतविट् ||१००||

रुधिरेऽतिप्रवृत्ते तु च्छिन्ने च्छेद्येऽधिमांसके |
कफग्रन्थिषु गण्डेषु वातस्तम्भानिलार्तिषु ||१०१||
गूढपूयलसीकेषु गम्भीरेषु स्थिरेषु च |
कलाप्तेषु [१] चाङ्गदेशेषु कर्माग्नेः सम्प्रशस्यते ||१०२||
मधूच्छिष्टेन तैलेन मज्जक्षौद्रवसाघृतैः |
तप्तैर्वा विविधैर्लोहैर्दहेद्दाहविशेषवित् ||१०३||
रूक्षाणां सुकुमाराणां गम्भीरान्मारुतोत्तरान् |
दहेत् स्नेहमधूच्छिष्टैर्लोहैः क्षौद्रैस्ततोऽन्यथा ||१०४||
बालदुर्बलवृद्धानां गर्भिण्या रक्तपित्तिनाम् |
तृष्णाज्वरपरीतानामबलानां विषादिनाम् ||१०५||
नाग्निकर्मोपदेष्टव्यं स्नायुमर्मव्रणेषु च |
सविषेषु च शल्येषु नेत्रकुष्ठव्रणेषु च ||१०६||
रोगदोषबलापेक्षी मात्राकालाग्निकोविदः |
शस्त्रकर्माग्निकृत्येषु क्षारमप्यवचारयेत् ||१०७||
कठिनत्वं व्रणा यान्ति गन्धैः सारैश्च धूपिताः |
सर्पिर्मज्जवसाधूपैः शैथिल्यं यान्ति हि व्रणाः ||१०८||
रुजः स्रावाश्च गन्धाश्च कृमयश्च व्रणाश्रिताः |
शैथिल्यं मार्दवं चापि धूपनेनोपशाम्यति ||१०९||
लोध्रन्यग्रोधशुङ्गानि खदिरस्त्रिफला घृतम् |
प्रलेपो व्रणशैथिल्यसौकुमार्यप्रसाधनः ||११०||
सरुजः कठिनाः स्तब्धा निरास्रावाश्च ये व्रणाः |
यवचूर्णैः ससर्पिष्कैर्बहुशस्तान् प्रलेपयेत् ||१११||
मुद्गषष्टिकशालीनां पायसैर्वा यथाक्रमम् |
सघृतैर्जीवनीयैर्वा तर्पयेत्तानभीक्ष्णशः ||११२||
ककुभोदुम्बराश्वत्थलोध्रजाम्बवकट्फलैः |
त्वचमाश्वेव गृह्णन्ति त्वक्चूर्णैश्चूर्णिता व्रणाः ||११३||
मनःशिलैला [१] मञ्जिष्ठा लाक्षा च रजनीद्वयम् |
प्रलेपः सघृतक्षौद्रस्त्वग्विशुद्धिकरः परः ||११४||
अयोरजः सकासीसं त्रिफलाकुसुमानि च |
करोति लेपः कृष्णत्वं [२] सद्य एव नवत्वचि ||११५||
कालीयकनताम्रास्थिहेमकान्तारसोत्तमैः [३] |
लेपः सगोमयरसः सवर्णीकरणः परः ||११६||
ध्यामकाश्वत्थनिचुलमूलं लाक्षा सगैरिका |
सहेमश्चामृतासङ्गः कासीसं चेति वर्णकृत् ||११७||
चतुष्पदानां त्वग्लोमखुरशृङ्गास्थिभस्मना |
तैलाक्ता चूर्णिता भूमिर्भवेल्लोमवती पुनः ||११८||
षोडशोपद्रवा ये च व्रणानां परिकीर्तिताः |
तेषां चिकित्सा निर्दिष्टा यथास्वं स्वे चिकित्सिते ||११९||
तत्र श्लोकौ-
द्वौ व्रणौ व्रणभेदाश्च परीक्षा दुष्टिरेव च |
स्थानानि गन्धाः स्रावाश्च सोपसर्गाः क्रियाश्च याः ||१२०||
व्रणाधिकारे सप्रश्नमेतन्नवकमुक्तवान् |
मुनिर्व्याससमासाभ्यामग्निवेशाय धीमते ||१२१||
इत्यग्निवेशकृते तन्त्रे चरकप्रतिसंस्कृते दृढबलसम्पूरिते चिकित्सास्थाने द्विव्रणीयचिकित्सितं नाम पञ्चविंशोऽध्यायः ||२५||


Chapter 26
अथातस्त्रिमर्मीयचिकित्सितमध्यायंव्याख्यास्यामः||१||
इतिहस्माहभगवानात्रेयः||२||

सप्तोत्तरंमर्मशतंयदुक्तंशरीरसङ्ख्यामधिकृत्यतेभ्यः|
मर्माणिबस्तिंहृदयंशिरश्चप्रधानभूतानिवदन्तितज्ज्ञाः||३||
प्राणाश्रयात्,तानिहिपीडयन्तोवातादयोऽसूनपिपीडयन्ति|
तत्संश्रितानामनुपालनार्थंमहागदानांशृणुसौम्यरक्षाम्||४||
कषायतिक्तोषणरूक्षभोज्यैः
पक्वाशयेकुप्यतिचेदपानःस्रोतांस्यधोगानिबलीसरुद्ध्वा||५||
करोतिविण्मारुतमूत्रसङ्गंक्रमादुदावर्तमतःसुघोरम्|
रुग्बस्तिहृत्कुक्ष्युदरेष्वभीक्ष्णंसपृष्ठपार्श्वेष्वतिदारुणास्यात्||६||
आध्मानहृल्लासविकर्तिकाश्चतोदोऽविपाकश्चसबस्तिशोथः|
वर्चोऽप्रवृत्तिर्जठरेचगण्डान्यूर्ध्वश्चवायुर्विहतोगुदेस्यात्||७||
कृच्छ्रेणशुष्कस्यचिरात्प्रवृत्तिःस्याद्वातनुःस्यात्खररूक्षशीता|
ततश्चरोगाज्वरमूत्रकृच्छ्रप्रवाहिकाहृद्ग्रहणीप्रदोषाः||८||
वम्यान्ध्यबाधिर्यशिरोऽभितापवातोदराष्ठीलमनोविकाराः|
तृष्णास्रपित्तारुचिगुल्मकासश्वासप्रतिश्यार्दितपार्श्वरोगाः||९||
अन्येचरोगाबहवोऽनिलोत्थाभवन्त्युदाsवर्तकृताःसुघोराः|
चिकित्सितंचास्ययथावदूर्ध्वंप्रवक्ष्यतेतच्छृणुचाग्निवेश! ||१०||
तंतैलशीतज्वरनाशनाकंस्वेदैर्यथोक्तैःप्रविलीनदोषम्|
उपाचरेद्वर्तिनिरूहबस्तिस्नेहैर्विरेकैरनुलोमनान्नैः||११||
श्यामात्रिवृन्मागधिकांसदन्तींगोमूत्रपिष्टांदशभागमाषाम्|
सनीलिकांद्विर्लवणांगुडेनवर्तिंकराङ्गुष्ठनिभांविदध्यात्||१२||
पिण्याकसौवर्चलहिङ्गुभिर्वाससर्षपत्र्यूषणयावशूकैः|
क्रिमिघ्नकम्पिल्लकशङ्खिनीभिःसुधार्कजक्षीरगुडैर्युताभिः||१३||
स्यात्पिप्पलीसर्षपराढवेश्मधूमैःसगोमूत्रगुडैश्चवर्तिः|
श्यामाफलालाबुकपिप्पलीनांनाड्याऽथवातत्प्रधमेत्तुचूर्णम्||१४||
रक्षोघ्नतुम्बीकरहाटकृष्णाचूर्णंसजीमूतकसैन्धवंवा|
स्निग्धेगुदेतान्यनुलोमयन्तिनरस्यवर्चोऽनिलमूत्रसङ्गम्||१५||
तेषांविघातेतुभिषग्विदध्यात्स्वभ्यक्तसुस्विन्नतनोर्निरूहम्|
ऊर्ध्वानुलोमौषधमूत्रतैलक्षाराम्लवातघ्नयुतंसुतीक्ष्णम्||१६||
वातेऽधिकेऽम्लंलवणंसतैलं, क्षीरेणपित्तेतु, कफेसमूत्रम्|
समूत्रवर्चोऽनिलसङ्गमाशुगुदंसिराश्चप्रगुणीकरोति||१७||
त्रिवृत्सुधापत्रतिलादिशाकग्राम्यौदकानूपरसैर्यवान्नम्|
अन्यैश्चसृष्टानिलमूत्रविङ्भिरद्यात्प्रसन्नागुडसीधुपायी||१८||
भूयोऽनुबन्धेतुभवेद्विरेच्योमूत्रप्रसन्नादधिमण्डशुक्तैः|
स्वस्थंतुपश्चादनुवासयेत्तंरौक्ष्याद्धिसङ्गोऽनिलवर्चसोश्चेत्||१९||
द्विरुत्तरंहिङ्गुवचाग्निकुष्ठंसुवर्चिकाचैवविडङ्गचूर्णम्|
सुखाम्बुनाऽऽनाहविसूचिकार्तिहृद्रोगगुल्मोर्ध्वसमीरणघ्नम्||२०||
वचाभयाचित्रकयावशूकान्सपिप्पलीकातिविषान्सकुष्ठान्|
उष्णाम्बुनाऽऽनाहविमूढवातान्पीत्वाजयेदाशुरसौदनाशी||२१||
हिङ्गूग्रगन्धाबिडशुण्ठ्यजाजीहरीतकीपुष्करमूलकुष्ठम्|
यथोत्तरंभागविवृद्धमेतत्प्लीहोदराजीर्णविसूचिकासु||२२||
स्थिरादिवर्गस्यपुनर्नवायाःशम्पाकपूतीककरञ्जयोश्च|
सिद्धःकषायेद्विपलांशिकानांप्रस्थोघृतात्स्यात्प्रतिरुद्धवाते||२३||
फलंचमूलंचविरेचनोक्तंहिङ्ग्वर्कमूलंदशमूलमग्र्यम्|
स्नुक्चित्रकश्चैवपुनर्नवाचतुल्यानिसर्वैर्लवणानिपञ्च||२४||
स्नेहैःसमूत्रैःसहजर्जराणिशरावसन्धौविपचेत्सुलिप्ते|
पक्वंसुपिष्टंलवणंतदन्नैःपानैस्तथाऽऽनाहरुजाघ्नमद्यात्||२५||

हृत्स्तम्भमूर्धामयगौरवाभ्यामुद्गारसङ्गेनसपीनसेन|
आनाहमामप्रभवंजयेत्तुप्रच्छर्दनैर्लङ्घनपाचनैश्च||२६||
(गुल्मोदरब्रध्नार्शःप्लीहोदावर्तयोनिशुक्रगदेमेदःकफसंसृष्टेमारुतरक्तेऽवगाढेच||२७||
गृध्रसिपक्षवधादिषुविरेचनार्हेषुवातरोगेषु|
वातेविबद्धमार्गेमेदःकफपित्तरक्तेन||२८||
पयसामांसरसैर्वात्रिफलारसयूषमूत्रमदिराभिः|
दोषानुबन्धयोगात्प्रशस्तमेरण्डजंतैलम्||२९||
तद्वातनुत्स्वभावात्संयोगवशाद्विरेचनाच्चजयेत्|
मेदोसृक्पित्तकफोन्मिश्रानिलरोगजित्तस्मात्||३०||
बलकोष्ठव्याधिवशादापञ्चपलाभवेन्मात्रा|
मृदुकोष्ठाल्पबलानांसहभोज्यंतत्प्रयोज्यंस्यत्) ||३१||
इत्युदावर्तचिकित्सा|
व्यायामतीक्ष्णौषधरूक्षमद्यप्रसङ्गनित्यद्रुतपृष्ठयानात्|
आनूपमत्स्याध्यशनादजीर्णात्स्युर्मूत्रकृच्छ्राणिनृणामिहाष्टौ||३२||
पृथङ्मलाःस्वैःकुपितानिदानैःसर्वेऽथवाकोपमुपेत्यबस्तौ|
मूत्रस्यमार्गंपरिपीडयन्तियदातदामूत्रयतीहकृच्छ्रात्||३३||
तीव्रारुजोवङ्क्षणबस्तिमेढ्रेस्वल्पंमुहुर्मूत्रयतीहवातात्|
पीतंसरक्तंसरुजंसदाहंकृच्छ्रान्मुहुर्मूत्रयतीहपित्तात्||३४||
बस्तेःसलिङ्गस्यगुरुत्वशोथौमूत्रंसपिच्छंकफमूत्रकृच्छ्रे|
सर्वाणिरूपाणितुसन्निपाताद्भवन्तितत्कृच्छ्रतमंहिकृच्छ्रम्||३५||
विशोषयेद्बस्तिगतंसशुक्रंमूत्रंसपित्तंपवनःकफंवा|
यदातदाऽश्मर्युपजायतेतुक्रमेणपित्तेष्विवरोचनागोः||३६||

कदम्बपुष्पाकृतिरश्मतुल्याश्लक्ष्णात्रिपुट्यप्यथवाऽपिमृद्वी|
मूत्रस्यचेन्मार्गमुपैतिरुद्ध्वामूत्रंरुजंतस्यकरोतिबस्तौ||३७||
ससेवनीमेहनबस्तिशूलंविशीर्णधारंचकरोतिमूत्रम्|
मृद्नातिमेढ्रंसतुवेदनार्तोमुहुःशकृन्मुञ्चतिमेहतेच||३८||
क्षोभात्क्षतेमूत्रयतीहसासृक्तस्याःसुखंमेहतिचव्यपायात्|३९|
एषाऽश्मरीमारुतभिन्नमूर्तिःस्याच्छर्करामूत्रपथात्क्षरन्ती||३९||
(रेतोऽभिघाताभिहतस्यपुंसःप्रवर्ततेयस्यतुमूत्रकृच्छ्रम्|
स्याद्वेदनावङ्क्षणबस्तिमेढ्रेतस्यातिशूलंवृषणातिवृत्ते||४०||
शुक्रेणसंरुद्धगतिप्रवाहोमूत्रंसकृच्छ्रेणविमुञ्चतीह|
तमण्डयोःस्तब्धमितिब्रुवन्तिरेतोऽभिघातात्प्रवदन्तिकृच्छ्रम्||४१||
शुक्रंमलाश्चैवपृथक्पृथग्वामूत्राशयस्थाःप्रतिवारयन्ति|
तद्व्याहतंमेहनबस्तिशूलंमूत्रंसशुक्रंकुरुतेविबद्धम्||४२||
स्तब्धश्चशूनोभृशवेदनश्चतुद्येतबस्तिर्वृषणौचतस्य|४३|
क्षताभिघातात्क्षतजंक्षयाद्वाप्रकोपितंबस्तिगतंविबद्धम्||४३||
तीव्रार्तिमूत्रेणसहाश्मरीत्वमायातितस्मिन्नतिसञ्चितेच|
आध्माततांविन्दतिगौरवंचबस्तेर्लघुत्वंचविनिःसृतेऽस्मिन्||४४||
इतिमूत्रकृच्छ्रनिदानम्|
अभ्यञ्जनस्नेहनिरूहबस्तिस्नेहोपनाहोत्तरबस्तिसेकान्|
स्थिरादिभिर्वातहरैश्चसिद्धान्दद्याद्रसांश्चानिलमूत्रकृच्छ्रे||४५||
पुनर्नवैरण्डशतावरीभिःपत्तूरवृश्चीरबलाश्मभिद्भिः|
द्विपञ्चमूलेनकुलत्थकोलयवैश्चतोयोत्क्वथितेकषाये||४६||
तैलंवराहर्क्षवसाघृतंचतैरेवकल्कैर्लवणैश्चसाध्यम्|
तन्मात्रयाऽऽशुप्रतिहन्तिपीतंशूलान्वितंमारुतमूत्रकृच्छ्रम्||४७||
एतानिचान्यानिवरौषधानिपिष्टानिशस्तान्यपिचोपनाहे|
स्युर्लाभतस्तैलफलानिचैवस्नेहाम्लयुक्तानिसुखोष्णवन्ति||४८||
सेकावगाहाःशिशिराःप्रदेहाग्रैष्मोविधिर्बस्तिपयोविरेकाः|
द्राक्षाविदारीक्षुरसैर्घृतैश्चकृच्छ्रेषुपित्तप्रभवेषुकार्याः||४९||
शतावरीकाशकुशश्वदंष्ट्राविदारिशालीक्षुकशेरुकाणाम्|
क्वाथंसुशीतंमधुशर्कराभ्यांयुक्तंपिबेत्पैत्तिकमूत्रकृच्छ्री||५०||
पिबेत्कषायंकमलोत्पलानांशृङ्गाटकानामथवाविदार्याः|
दण्डैरकाणामथवाऽपिमूलंपूर्वेणकल्पेनतथाऽम्बुशीतम्||५१||
एर्वारुबीजंत्रपुषात्कुसुम्भात्सकुङ्कुमःस्याद्वृषकश्चपेयः|
द्राक्षारसेनाश्मरिशर्करासुसर्वेषुकृच्छ्रेषुप्रशस्तएषः||५२||
एर्वारुबीजंमधुकंसदारुपैत्तेपिबेत्तण्डुलधावनेन|
दार्वींतथैवामलकीरसेनसमाक्षिकांपित्तकृतेतुकृच्छ्रे||५३||
क्षारोष्णतीक्ष्णौषधमन्नपानंस्वेदोयवान्नंवमनंनिरूहाः|
तक्रंसतिक्तौषधसिद्धतैलमभ्यङ्गपानंकफमूत्रकृच्छ्रे||५४||
व्योषंश्वदंष्ट्रात्रुटिसारसास्थिकोलप्रमाणंमधुमूत्रयुक्तम्|
पिबेत्त्रुटिंक्षौद्रयुतांकदल्यारसेनकैडर्यरसेनवाऽपि||५५||
तक्रेणयुक्तंशितिवारकस्यबीजंपिबेत्कृच्छ्रविनाशहेतोः|
पिबेत्तथातण्डुलधावनेनप्रवालचूर्णंकफमूत्रकृच्छ्रे||५६||
सप्तच्छदारग्वधकेबुकैलाधवंकरञ्जंकुटजंगुडूचीम्|
पक्त्वाजलेतेनपिबेद्यवागूंसिद्धंकषायंमधुसंयुतंवा||५७||
सर्वंत्रिदोषप्रभवेतुवायोःस्थानानुपूर्व्याप्रसमीक्ष्यकार्यम्|
त्रिभ्योऽधिकेप्राग्वमनंकफेस्यात्पित्तेविरेकःपवनेतुबस्तिः||५८||
इतिमूत्रकृच्छ्रचिकित्सा|
क्रियाहितासाऽश्मरिशर्कराभ्यांकृच्छ्रेयथैवेहकफानिलाभ्याम्|
कार्याऽश्मरीभेदनपातनायविशेषयुक्तंशृणुकर्मसिद्धम्||५९||
पाषाणभेदंवृषकंश्वदंष्ट्रापाठाभयाव्योषशटीनिकुम्भाः|
हिंस्राखराश्वाशितिवारकाणामेर्वारुकाणांत्रपुषस्यबीजम्||६०||
उत्कुञ्चिकाहिङ्गुसवेतसाम्लंस्याद्द्वेबृहत्यौहपुषावचाच|
चूर्णंपिबेदश्मरिभेदपक्वंसर्पिश्चगोमूत्रचतुर्गुणंतैः||६१||
मूलंश्वदंष्ट्रेक्षुरकोरुबूकात्क्षीरेणपिष्टंबृहतीद्वयाच्च|
आलोड्यदध्नामधुरेणपेयंदिनानिसप्ताश्मरिभेदनाय||६२||
पुनर्नवायोरजनीश्वदंष्ट्राफल्गुप्रवालाश्चसदर्भपुष्पाः|
क्षीराम्बुमद्येक्षुरसैःसुपिष्टंपेयंभवेदश्मरिशर्करासु||६३||
त्रुटिंसुराह्वंलवणानिपञ्चयवाग्रजंकुन्दुरुकाश्मभेदौ|
कम्पिल्लकंगोक्षुरकस्यबीजमेर्वारुबीजंत्रपुषस्यबीजम्||६४||
चूर्णीकृतंचित्रकहिङ्गुमासीयवानितुल्यंत्रिफलाद्विभागम्|
अम्लैरशुक्तैरसमद्ययुषैःपेयंहिगुल्माश्मरिभेदनार्थम्||६५||
बिल्वप्रमाणोघृततैलभृष्टोयूषःकृतःशिग्रुकमूलकल्कात्|
शीतोऽश्मभित्स्याद्दधिमण्डयुक्तःपेयःप्रकामंलवणेनयुक्तः||६६||
जलेनशोभाञ्जनमूलकल्कःशीतोहितश्चाश्मरिशर्करासु|
सितोपलावासमयावशूकाकृच्छ्रेषुसर्वेष्वपिभेषजंस्यात्||६७||
पीत्वाऽथमद्यंनिगदंरथेनहयेनवाशीघ्रजवेनयायात्|
तैःशर्कराप्रच्यवतेऽश्मरीतुशम्येन्नचेच्छल्यविदुद्धरेत्ताम्||६८||
रेतोभिघातप्रभवेतुकृच्छ्रेसमीक्ष्यदोषंप्रतिकर्मकुर्यात्|
कार्पासमूलंवृषकाश्मभेदौबलास्थिरादीनिगवेधुकाच||६९||
वृश्चीरऐन्द्रीचपुनर्नवाचशतावरीमध्वसनाख्यपर्ण्यौ|
तत्क्वाथसिद्धःपवनेरसःस्यात्पित्तेऽधिकेक्षीरमथापिसर्पिः||७०||
कफेचयूषादिकमन्नपानंसंसर्गजेसर्वहितःक्रमःस्यात्|
एवंनचेच्छाम्यतितस्ययुञ्ज्यात्सुरांपुराणांमधुकासवंवा||७१||
विहङ्गमांसानिचबृंहणायबस्तींश्चशुक्राशयशोधनार्थम्|
शुद्धस्यतृप्तस्यचवृष्ययोगैःप्रियानुकूलाःप्रमदाविधेयाः||७२||
रक्तोद्भवेतूत्पलनालतालकासेक्षुबालेक्षुकशेरुकाणि|
पिबेत्सिताक्षौद्रयुतानिखादेदिक्षुंविदारींत्रपुषाणिचैव||७३||
घृतंश्वदंष्ट्रास्वरसेनसिद्धंक्षीरेणचैवाष्टगुणेनपेयम्|
स्थिरादिकानांकनकादिकानामेकैकशोवाविधिनैवतेन||७४||
क्षीरेणबस्तिर्मधुरौषधैःस्यात्तैलेनवास्वादुफलोत्थितेन|
यन्मूत्रकृच्छ्रेविहितंतुपैत्तेकार्यंतुतच्छोणितमूत्रकृच्छ्रे||७५||
व्यायामसन्धारणशुष्करूक्षपिष्टान्नवातार्ककरव्यवायान्|
खर्जूरशालूककपित्थजम्बूबिसंकषायंनरसंभजेत||७६||
इत्यश्मरीचिकित्सा|
व्यायामतीक्ष्णातिविरेकबस्तिचिन्ताभयत्रासगदातिचाराः|
छर्द्यामसन्धारणकर्शनानिहृद्रोगकर्तॄणितथाऽभिघातः||७७||
वैवर्ण्यमूर्च्छाज्वरकासहिक्काश्वासास्यवैरस्यतृषाप्रमोहाः|
छर्दिःकफोत्क्लेशरुजोऽरुचिश्चहृद्रोगजाःस्युर्विविधास्तथाऽन्ये||७८||
हृच्छून्यभावद्रवशोषभेदस्तम्भाःसमोहाःपवनाद्विशेषः|
पित्तात्तमोदूयनदाहमोहाःसन्त्रासतापज्वरपीतभावाः||७९||
स्तब्धंगुरुस्यात्स्तिमितंचमर्मकफात्प्रसेकज्वरकासतन्द्राः|
विद्यात्त्रिदोषंत्वपिसर्वलिङ्गंतीव्रार्तितोदंकृमिजंसकण्डूम्||८०||
तैलंससौवीरकमस्तुतक्रंवातेप्रपेयंलवणंसुखोष्णम्|
मूत्राम्बुसिद्धंलवणैश्चतैलमानाहगुल्मार्तिहृदामयघ्नम्||८१||
पुनर्नवांदारुसपञ्चमूलंरास्नांयवान्बिल्वकुलत्थकोलम्|
पक्त्वाजलेतेनविपाच्यतैलमभ्यङ्गपानेऽनिलहृद्गदध्नम्||८२||
हरीतकीनागरपुष्कराह्वैर्वयःकयस्थालवणैश्चकल्कैः|
सहिङ्गुभिःसाधितमग्र्यसर्पिर्गुल्मेसहृत्पार्श्वगदेऽनिलोत्थे||८३||
सपुष्कराह्वंफलपूरमूलंमहौषधंशट्यभयाचकल्काः|
क्षाराम्बुसर्पिर्लवणैर्विमिश्राःस्युर्वातहृद्रोगविकर्तिकाघ्नाः||८४||
क्वाथःकृतःपौष्करमातुलुङ्गपलाशभूतीकशटीसुराह्वैः|
सनागराजाजिवचायवानीक्षारःसुखोष्णोलवणश्चपेयः||८५||
पथ्याशटीपौष्करपञ्चकोलात्समातुलुङ्गाद्यमकेनकल्कः|
गुडप्रसन्नालवणैश्चभृष्टोहृत्पार्श्वपृष्ठोदरयोनिशूले||८६||
स्यात्त्र्यूषणंद्वेत्रिफलेसपाठेनिदिग्धिकागोक्षुरकौबलेद्वे|
ऋद्धिस्त्रुटिस्तामलकीस्वगुप्तामेदेमधूकंमधुकंस्थिराच||८७||
शतावरीजीवकपृश्निपर्ण्यौद्रव्यैरिमैरक्षसमैःसुपिष्टैः|
प्रस्थंघृतस्येहपचेद्विधिज्ञःप्रस्थेनदध्नात्वथमाहिषेण||८८||
मात्रांपलंचार्धपलंपिचुंवाप्रयोजयेन्माक्षिकसम्प्रयुक्ताम्|
श्वासेसकासेत्वथपाण्डुरोगेहलीमकेहृद्ग्रहणीप्रदोषे||८९||
शीताःप्रदेहाःपरिषेचनानितथाविरेकोहृदिपित्तदुष्टे|
द्राक्षासिताक्षौद्रपरूषकैःस्याच्छुद्धेतुपित्तापहमन्नपानम्||९०||
यष्ट्याह्विकातिक्तकरोहिणीभ्यांकल्कंपिबेच्चापिसिताजलेन|
क्षतेचसर्पींषिहितानिसर्पिर्गुडाश्चयेतान्प्रसमीक्ष्यसम्यक्||९१||
दद्याद्भिषग्धन्वरसांश्चगव्यक्षीराशिनांपित्तहृदामयेषु|
तैरेवसर्वेप्रशमंप्रयान्तिपित्तामयाःशोणितसंश्रयाये||९२||
द्राक्षाबलाश्रेयसिशर्कराभिःखर्जूरवीरर्षभकोत्पलैश्च|
काकोलिमेदायुगजीवकैश्चक्षीरेणसिद्धंमहिषीघृतंस्यात्||९३||
कशेरुकाशैवलशृङ्गवेरप्रपौण्डरीकंमधुकंबिसस्य|
ग्रन्थिश्चसर्पिःपयसापचेत्तैःक्षौद्रान्वितंपित्तहृदामयघ्नम्||९४||
स्थिरादिकल्कैःपयसाचसिद्धंद्राक्षारसेनेक्षुरसेनवाऽपि|
सर्पिर्हितंस्वादुफलेक्षुजाश्चरसाःसुशीताहृदिपित्तदुष्टे||९५||
In case of aggravated pitta dosha:

स्विन्नस्यवान्तस्यविलङ्घितस्यक्रियाकफघ्नीकफमर्मरोगे|
कौलत्थधान्यैश्चरसैर्ववान्नंपानानितीक्ष्णानिचशङ्कराणि||९६||
मूत्रेशृताःकट्फलशृङ्गवेरपीतद्रुपथ्यातिविषाःप्रदेयाः|
कृष्णाशटीपुष्करमूलरास्नावचाभयानागरचूर्णकं[च||९७||
उदुम्बराश्वत्थवटार्जुनाख्येपालाशरौहीतकखादिरेच|
क्वाथेत्रिवृत्त्र्यूषणचूर्णसिद्धोलेहःकफघ्नोऽशिशिराम्बुयुक्तः||९८||
शिलाह्वयंवाभिषगप्रमत्तःप्रयोजयेत्कल्पविधानदिष्टम्|
प्राशं तथाऽऽगस्त्यमथापि लेहं रसायनं ब्राह्ममथामलक्याः||९९||

त्रिदोषजेलङ्घनमादितःस्यादन्नंचसर्वेषुहितंविधेयम्|
हीनातिमध्यत्वमवेक्ष्यचैवकार्यंत्रयाणामपिकर्मशस्तम्||१००||
भुक्तेऽधिकंजीर्यतिशूलमल्पंजीर्णेस्थितंचेत्सुरदारुकुष्ठम्|
सतिल्वकंद्वेलवणेविडङ्गमुष्णाम्बुनासातिविषंपिबेत्सः||१०१||
जीर्णेऽधिकेस्नेहविरेचनंस्यात्फलैर्विरेच्योयदिजीर्यतिस्यात्|
त्रिष्वेवकालेष्वधिकेतुशूलेतीक्ष्णंहितंमूलविरेचनंस्यात्||१०२||
प्रायोऽनिलोरुद्धगतिःप्रकुप्यत्यामाशयेशोधनमेवतस्मात्|
कार्यंतथालङ्घनपाचनंच..... |१०३|
... सर्वंकृमिघ्नंकृमिहृद्गदेच||१०३||
इतिहृद्रोगचिकित्सा|
सन्धारणाजीर्णरजोतिभाष्यक्रोधर्तुवैषम्यशिरोभितापैः|
प्रजागरातिस्वपनाम्बुशीतैरवश्ययामैथुनबाष्पधूमैः||१०४||
संस्त्यानदोषेशिरसिप्रवृद्धोवायुःप्रतिश्यायमुदीरयेत्तु|
घ्राणार्तितोदौक्षवथुर्जलाभःस्रावोऽनिलात्सस्वरमूर्धरोगः||१०५||
नासाग्रपाकज्वरवक्त्रशोषतृष्णोष्णपीतस्रवणानिपित्तात्|
कासारुचिस्रावघनप्रसेकाःकफाद्गुरुःस्रोतसिचापिकण्डूः||१०६||
सर्वाणिरूपाणितुसन्निपातात्स्युःपीनसेतीव्ररुजेऽतिदुःखे|१०७|
सर्वोऽतिवृद्धोऽहितभोजनात्तुदुष्टप्रतिश्यायउपेक्षितःस्यात्||१०७||
ततस्तुरोगाःक्षवथुश्चनासाशोषःप्रतीनाहपरिस्रवौच|
घ्राणस्यपूतित्वमपीनसश्चसपाकशोथार्बुदपूयरक्ताः||१०८||
अरूंषिशीर्षश्रवणाक्षिरोगखालित्यहर्यर्जुनलोमभावाः|
तृट्श्वासकासज्वररक्तपित्तवैस्वर्यशोषाश्चततोभवन्ति||१०९||
रोधाभिघातस्रवशोषपाकैर्घ्राणंयुतंयश्चनवेत्तिगन्धम्|
दुर्गन्धिचास्यंबहुशःप्रकोपिदुष्टप्रतिश्यायमुदाहरेत्तम्||११०||
संस्पृश्यमर्माण्यनिलस्तुमूर्ध्निविष्वक्पथस्थःक्षवथुंकरोति|
क्रुद्धःससंशोष्यकफंतुनासाशृङ्गाटकघ्राणविशोषणंच||१११||
उच्छ्वासमार्गंतुकफःसवातोरुन्ध्यात्प्रतीनाहमुदाहरेत्तम्|
योमस्तुलुङ्गाद्घनपीतपक्वःकफःस्रवेदेषपरिस्रवस्तु||११२||
वैवर्ण्यदौर्गन्ध्यमुपेक्षयातुस्यात्पूतिनस्यंश्वयथुर्भ्रमश्च|
आनह्यतेयस्यविशुष्यतेचप्रक्लिद्यतेधूप्यतिचापिनासा||११३||
नवेत्तियोगन्धरसांश्चजन्तुर्जुष्टंव्यवस्येत्तमपीनसेन|
तंचानिलश्लेष्मभवंविकारंब्रूयात्प्रतिश्यायसमानलिङ्गम्||११४||
सदाहरागःश्वयथुःसपाकःस्याद्घ्राणपाकोऽपिचरक्तपित्तात्|
घ्राणाश्रितासृक्प्रभृतीन्प्रदूष्यकुर्वन्तिनासाश्वयथुंमलाश्च||११५||
घ्राणेतथोच्छ्वासगतिंनिरुध्यमांसास्रदोषादपिचार्बुदानि|
घ्राणात्स्रवेद्वाश्रवणान्मुखाद्वापित्ताक्तमस्रंत्वपिपूयरक्तम्||११६||
कुर्यात्सपित्तःपवनस्त्वगादीन्सन्दूष्यचारूंषिसपाकवन्ति|
नासाप्रदीप्तेवनरस्ययस्यदीप्तंतुतंरोगमुदाहरन्ति||११७||
इतिनासारोगनिदानम्|
भृशार्तिशूलंस्फुरतीहवातात्पित्तात्सदाहार्तिकफाद्गुरुस्यात्|
सर्वैस्त्रिदोषंक्रिमिभिस्तुकण्डूर्दौर्गन्ध्यतोदार्तियुतंशिरःस्यात्||११८||
इतिशिरोरोगनिदानम्|
मुखामयेमारुतजेतुशोषकार्कश्यरौक्ष्याणिचलारुजश्च|
कृष्णारुणंनिष्पतनंसशीतंप्रस्रंसनस्पन्दनतोदभेदाः||११९||
तृष्णाज्वरस्फोटकतालुदाहाधूमायनंचाप्यवदीर्णताच|
पित्तात्समूर्च्छाविविधारुजश्चवर्णाश्चशुक्लारुणवर्णवर्ज्याः||१२०||
कण्डूर्गुरुत्वंसितविज्जलत्वंस्नेहोऽरुचिर्जाड्यकफप्रसेकौ|
उत्क्लेशमन्दानलताचतन्द्रारुजश्चमन्दाःकफवक्ररोगे||१२१||
सर्वाणिरूपाणितुवक्ररोगेभवन्तियस्मिन्सतुसर्वजःस्यात्|
संस्थानदूष्याकृतिनामभेदाच्चैतेचतुःषष्टिविधाभवन्ति||१२२||
शालाक्यतन्त्रेऽभिहितानितेषांनिमित्तरूपाकृतिभेषजानि|
यथाप्रदेशंतुचतुर्विधस्यक्रियांप्रवक्ष्यामिमुखामयस्य||१२३||
इतिमुखरोगनिदानम्|
वातादिभिःशोकभयातिलोभक्रोधैर्मनोघ्नाशनगन्धरूपैः|
अरोचकाःस्युःपरिहृष्टदन्तःकषायवक्रश्चमतोऽनिलेन||१२४||
कट्वम्लमुष्णंविरसंचपूतिपित्तेनविद्याल्लवणंचवक्रम्|
माधुर्यपैच्छिल्यगुरुत्वशैत्यविबद्धसम्बद्धयुतंकफेन||१२५||
अरोचकेशोकभयानिलोभक्रोधाद्यहृद्याशनगन्धजेस्यात्|
स्वाभाविकंवक्रमथारुचिश्चत्रिदोषजेनैकरसंभवेत्तु||१२६||
इत्यरोचकनिदानम्|
नादोऽतिरुक्कर्णमलस्यशोषःस्रावस्तनुश्चाश्रवणंचवातात्|
शोफःसरागोदरणंविदाहःसपीतपूतिश्रवणंचपित्तात्||१२७||
वैश्रुत्यकण्डूस्थिरशोफशुक्लस्निग्धश्रुतिःश्लेष्मभवेऽल्परुक्च|
सर्वाणिरूपाणितुसन्निपातात्स्रावश्चतत्राधिकदोषवर्णः||१२८||
इतिकर्णरोगनिदानम्|
अल्पस्तुरागोऽनुपदेहवांश्चसतोदभेदोऽनिलजाक्षिरोगे|
पित्तात्सदाहोऽतिरुजःसरागःपीतोपदेहःसुभृशोष्णवाही||१२९||
शुक्लोपदेहंबहुपिच्छिलाश्रुनेत्रंकफात्स्याद्गुरुतासकण्डुः|
सर्वाणिरूपाणितुसन्निपातान्नेत्रामयाःषण्णवतिस्तुभेदात्||१३०||
तेषामभिव्यक्तिरभिप्रदिष्टाशालाक्यतन्त्रेषुचिकित्सितंच|
पराधिकारेतुनविस्तरोक्तिःशस्तेतितेनात्रननःप्रयासः||१३१||
इतिनेत्ररोगनिदानम्|
तेजोऽनिलाद्यैःसहकेशभूमिंदग्ध्वाऽऽशुकुर्यात्खलतिंनरस्य|
किञ्चित्तुदग्ध्वापलितानिकुर्याद्धरिप्रभत्वंचशिरोरुहाणाम्||१३२||
इत्यूर्ध्वजत्रूत्थगदैकदेशस्तन्त्रेनिबद्धोऽयमशून्यतार्थम्|
अतःपरंभेषजसङ्ग्रहंतुनिबोधसङ्क्षेपतउच्यमानम्||१३३||
इतिखालित्यरोगनिदानम्|
वातात्सकासवैस्वर्येसक्षारंपीनसेवृतम्|
पिबेद्रसंपयश्चोष्णंस्नैहिकंधूममेववा||१३४||
शताह्वात्वग्बलामूलंस्योनाकैरण्डबिल्वजम्|
सारग्वधंपिबेद्वर्तिंमधूच्छिष्टवसाघृतैः||१३५||
अथवासघृतान्सक्तून्कृत्वामल्लकसम्पुटे|
नवप्रतिश्यायवतांधूमंवैद्यःप्रयोजयेत्||१३६||
शङ्खमूर्धललाटार्तौपाणिस्वेदोपनाहनम्|
स्वभ्यक्तेक्षवथुस्रावरोधादौसङ्करादयः||१३७||
घ्रेयाश्चरोहिषाजाजीवचातर्कारिचोरकाः|
त्वक्पत्रमरिचैलानांचूर्णावासोपकुञ्चिकाः||१३८||
स्रोतःशृङ्गाटनासाक्षिशोषेतैलंचनावनम्|
प्रभाव्याजेतिलान्क्षीरेतेनपिष्टांस्तदुष्मणा||१३९||
मन्दस्विन्नान्सयष्ट्याह्वचूर्णांस्तेनैवपीडयेत्|
दशमूलस्यनिष्क्वाथेरास्नामधुककल्कवत्||१४०||
सिद्धंससैन्धवंतैलंदशकृत्वोऽणुतत्स्मृतम्|
स्निग्धस्यास्थापनैर्दोषंनिर्हरेद्वातपीनसे||१४१||
स्निग्धाम्लोष्णैश्चलघ्वन्नंग्राम्यादीनांरसैर्हितम्|
उष्णाम्बुनास्नानपानेनिवातोष्णप्रतिश्रयः||१४२||
पैत्तेसर्पिःपिबेत्सिद्धंशृङ्गवेरशृतंपयः|
पाचनार्थंपिबेत्पक्वेकार्यंमूर्धविरेचनम्||१४४||
पाठाद्विरजनीमूर्वापिप्पलीजातिपल्लवैः|
दन्त्याचसाधितंतैलंनस्यंस्यात्पक्वपीनसे||१४५||
पूयास्रेरक्तपित्तघ्नाःकषायानावनानिच|
पाकदाहाढ्यरूक्षेषुशीतालेपाःससेचनाः||१४६||
घ्रेयनस्योपचाराश्चकषायाःस्वादुशीतलाः|
मन्दपित्तेप्रतिश्यायेस्निग्धैःकुर्याद्विरेचनम्||१४७||
घृतंक्षीरंयवाःशालिर्गोधूमाजाङ्गलारसाः|
शीताम्लास्तिक्तशाकानियूषामुद्गादिभिर्हिताः||१४८||
गौरवारोचकेष्वादौ लङ्घनं कफपीनसे |
स्वेदाःसेकाश्चपाकार्थंलिप्तेशिरसिसर्पिषा||१४९||
लशुनंमुद्गचूर्णेनव्योषक्षारघृतैर्युतम्|
देयंकफघ्नवमनमुत्क्लिष्टश्लेष्मणेहितम्||१५०||
अपीनसेपूतिनस्येव्राणस्रावेसकण्डुके|
धूमःशस्तोऽवपीडश्चकटुभिःकफपीनसे||१५१||
मनःशिलावचाव्योषंविडङ्गंहिङ्गुगुग्गुलुः|
चूर्णोघ्रेयःप्रधमनंकटुभिश्चफलैस्तथा||१५२||
भार्गीमदनतर्कारीसुरसादिविपाचिते|
मूत्रेलाक्षावचालम्बाविडङ्गंकुष्ठपिप्पली||१५३||
कृत्वाकल्कंकरञ्जंचतैलंतैःसार्षपंपचेत्|
पाकान्मुक्तेघनेनस्यमेतन्मेदोनिभेकफे||१५४||
स्निग्धस्यव्याहतेवेगेच्छर्दनंकफपीनसे|
वमनीयशृतक्षीरतिलमाषयवागुना||१५५||
वार्ताककुलकव्योषकुलत्थाढकिमुद्गजाः|
यूषाःकफघ्नमन्नंचशस्तमुष्णाम्बुसेच(व)नम्||१५६||
सर्वजित्पीनसेदुष्टेकार्यंशोफेचशोफजित्|
क्षारोऽर्बुदाधिमांसेषुक्रियाशेषेष्ववेक्ष्यच||१५७||
इतिपीनसनासारोगचिकित्सा|
वातिकेशिरसोरोगेस्नेहान्स्वेदान्सनावनान्|
पानान्नमुपनाहांश्चकुर्याद्वातामयापहान्||१५८||
तैलभृष्टैरगुर्वाद्यैःसुखोष्णैरुपनाहनम्|
जीवनीयैःसुमनसामत्स्यैर्मांसैश्चशस्यते||१५९||
रास्नास्थिरादिभिःसिद्धंसक्षीरंनस्यमर्तिनुत्|
तैलंरास्नाद्विकाकोलीशर्कराभिरथापिवा||१६०||
बलामधूकयष्ट्याह्वविदारीचन्दनोत्पलैः|
जीवकर्षभकद्राक्षाशर्कराभिश्चसाधितः||१६१||
प्रस्थस्तैलस्यसक्षीरोजाङ्गलार्धतुलारसे|
नस्यंसर्वोर्ध्वजत्रूत्थवातपित्तामयापहम्||१६२||
दशमूलबलारास्नात्रिफलामधुकैःसह|
मयूरंपक्षपित्तान्त्रशकृत्तुण्डाङ्घ्रिवर्जितम्||१६३||
जलेपक्त्वाघृतप्रस्थंतस्मिन्क्षीरसमंपचेत्|
मधुरैःकार्षिकैःकल्कैःशिरोरोगार्दितापहम्||१६४||
कर्णाक्षिनासिकाजिह्वाताल्वास्यगलरोगनुत्|
मायूरमितिविख्यातमूर्ध्वजत्रुगदापहम्||१६५||
एतेनैवकषायेणघृतप्रस्थंविपाचयेत्|
चतुर्गुणेनपयसाकल्कैरेभिश्चकार्षिकैः||१६६||
जीवन्तीत्रिफलामेदामृद्वीकर्धिपरूषकैः|
समङ्गाचविकाभार्गीकाश्मरीसुरदारुभिः||१६७||
आत्मगुप्तामहामेदातालखर्जूरमस्तकैः|
मृणालबिसशालूकशृङ्गीजीवकपद्मकैः||१६८||
शतावरीविदारीक्षुबृहतीसारिवायुगैः|
मूर्वाश्वदंष्ट्रर्षभकशृङ्गाटककसेरुकैः||१६९||
रास्नास्थिरातामलकीसूक्ष्मैलाशटिपौष्करैः|
पुनर्नवातुगाक्षीरीकाकोलीधन्वयासकैः||१७०||
खर्जूराक्षोटवाताममुञ्जाताभिषुकैरपि|
द्रव्यैरेभिर्यथालाभंपूर्वकल्पेनसाधितम्||१७१||
नस्येपानेतथाऽभ्यङ्गेबस्तौचैवप्रयोजयेत्|
शिरोरोगेषुसर्वेषुकासेश्वासेचदारुणे||१७२||
मन्यापृष्ठग्रहेशोषेस्वरभेदेतथाऽर्दिते|
योन्यसृक्शुक्रदोषेषुशस्तंवन्ध्यासुतप्रदम्||१७३||
ऋतुस्नातातथानारीपीत्वापुत्रंप्रसूयते|
महामायूरमित्येतद्घृतमात्रेयपूजितम्||१७४||
इतिमहामायूरघृतम्|
आखुभिःकुक्कुटैर्हंसैःशशैश्चापिहिबुद्धिमान्|
कल्पेनानेनविपचेत्सर्पिरूर्ध्वगदापहम्||१७५||
पैत्तेघृतंपयःसेकाःशीतालेपाःसनावनाः|
जीवनीयानिसर्पींषिपानान्नंचापिपित्तनुत्||१७६||
चन्दनोशीरयष्ट्याह्वबलाव्याघ्रनखोत्पलैः|
क्षीरपिष्टैःप्रदेहःस्याच्छृतैर्वापरिषेचनम्||१७७||
त्वक्पत्रशर्कराकल्कःसुपिष्टस्तण्डुलाम्बुना|
कार्योऽवपीडःसर्पिश्चनस्यंतस्यानुपैत्तिके||१७८||
यष्ट्याह्वचन्दनानन्ताक्षीरसिद्धंघृतंहितम्|
नावनंशर्कराद्राक्षामधूकैर्वाऽपिपित्तजे||१७९||
कफजेस्वेदितंधूमनस्यप्रधमनादिभिः|
शुद्धंप्रलेपपानान्नैःकफघ्नैःसमुपाचरेत्||१८०||
पुराणसर्पिषःपानैस्तीक्ष्णैर्बस्तिभिरेवच|
कफानिलोत्थितेदाहःशेषयोरक्तमोक्षणम्||१८१||
एरण्डनलदक्षौमगुग्गुल्वगुरुचन्दनैः|
धूमवर्तिंपिबेद्गन्धैरकुष्ठतगरैस्तथा||१८२||
सन्निपातभवेकार्यासन्निपातहिताक्रिया|
क्रिमिजेचैवकर्तव्यंतीक्ष्णंमूर्धविरेचनम्||१८३||
त्वग्दन्तीव्याघ्रकरजविडङ्गनवमालिकाः|
अपामार्गफलंबीजंनक्तमालशिरीषयोः|
क्षवकोऽश्मन्तकोबिल्वंहरिद्राहिङ्गुयूथिका||१८४||
फणिज्झकश्चतैस्तैलमविमूत्रेचतुर्गुणे|
सिद्धंस्यान्नावनंचूर्णंचैषांप्रधमनंहितम्||१८५||
फलंशिग्रुकरञ्जाभ्यांसव्योषंचावपीडकः|
कषायःस्वरसःक्षारश्चूर्णंकल्कोऽवपीडकः||१८६||
इतिशिरोरोगचिकित्सा|
शुक्ततिक्तकटुक्षौद्रकषायैःकवलग्रहः|
धूमःप्रधमनंशुद्धिरधश्छर्दनलङ्घनम्||१८७||
भोज्यंचमुखरोगेषुयथास्वंदोषनुद्धितम्|
पिप्पल्यगुरुदार्वीत्वग्यवक्षाररसाञ्जनम्||१८८||
पाठांतेजोवतींपथ्यांसमभागंविचूर्णयेत्|
मुखरोगेषुसर्वेषुसक्षौद्रंतद्विधारयेत्||१८९||
सीधुमाधवमाध्वीकैःश्रेष्ठोऽयंकवलग्रहः|
तेजोह्वामभयामेलांसमङ्गांकटुकांघनम्||१९०||
पाठांज्योतिष्मतींलोध्रंदार्वींकुष्ठंचचूर्णयेत्|
दन्तानांघर्षणंरक्तस्रावकण्डूरुजापहम्||१९१||
पञ्चकोलकतालीसपत्रैलामरिचत्वचः|
पलाशमुष्ककक्षारयवक्षाराश्चचूर्णिताः||१९२||
गुडेपुराणेद्विगुणेक्वथितेगुटिकाःकृताः|
कर्कन्धुमात्राःसप्ताहंस्थितामुष्ककभस्मनि||१९३||
कण्ठरोगेषुसर्वेषुधार्याःस्युरमृतोपमाः|
गृहधूमोयवक्षारःपाठाव्योषंरसाञ्जनम्||१९४||
तेजोह्वात्रिफलालोध्रंचित्रकश्चेतिचूर्णितम्|
सक्षौद्रंधारयेदेतद्गलरोगविनाशनम्||१९५||
कालकंनामतच्चूर्णंदन्तास्यगलरोगनुत्|
इतिकालकचूर्णम्|
मनःशिलायवक्षारोहरितालंससैन्धवम्||१९६||
दार्वीत्वक्चेतितच्चूर्णंमाक्षिकेणसमायुतम्|
मूर्च्छितंघृतमण्डेनकण्ठरोगेषुधारयेत्||१९७||
मुखरोगेषुचश्रेष्ठंपीतकंनामकीर्तितम्|
इतिपीतकचूर्णम्|
मृद्वीकाकटुकाव्योषंदार्वीत्वक्त्रिफलाघनम्||१९८||
मूर्च्छितंघृतमण्डेनकण्ठरोगेषुधारयेत्|
पाठारसाञ्जनंमूर्वातेजोह्वेतिचचूर्णितम्||१९९||
क्षौद्रयुक्तंविधातव्यंगलरोगेभिषग्जितम्|
योगास्त्वेतेत्रयःप्रोक्तावातपित्तकफापहाः||२००||
कटुकातिविषापाठादार्वीमुस्तकलिङ्गकाः|
गोमूत्रक्वथिताःपेयाःकण्ठरोगविनाशनाः||२०१||
स्वरसःक्वथितोदार्व्याघनीभूतोरसक्रिया|
सक्षौद्रामुखरोगासृग्दोषनाडीव्रणापहा||२०२||
तालुशोषेत्वतृष्णस्यसर्पिरौत्तरभक्तिकम्|
नावनंमधुराःस्निग्धाःशीताश्चैवरसाहिताः||२०३||
मुखपाकेसिराकर्मशिरःकायविरेचनम्|
मूत्रतैलघृतक्षौद्रक्षीरैश्चकवलग्रहाः||२०४||
सक्षौद्रास्त्रिफलापाठामृद्वीकाजातिपल्लवाः|
कषायतिक्तकाःशीताःक्वाथाश्चमुखधावनाः||२०५||
तुलांखदिरसारस्यद्विगुणामरिमेदसः|
प्रक्षाल्यजर्जरीकृत्यचतुर्द्रोणेऽम्भसःपचेत्||२०६||
द्रोणशेषंकषायंतंपूत्वाभूयःपचेच्छनैः|
ततस्तस्मिन्घनीभूतेचूर्णीकृत्याक्षभागिकम्||२०७||
चन्दनंपद्मकोशीरंमञ्जिष्ठाधातकीघनम्|
प्रपौण्डरीकंयष्ट्याह्वत्वगेलापद्मकेशरम्||२०८||
लाक्षांरसाञ्जनंमांसीत्रिफलालोध्रवालकम्|
रजन्यौफलिनीमेलांसमङ्गांकट्फलंवचाम्||२०९||
यवासागुरुपत्तङ्गगैरिकाञ्जनमावपेत्|
लवङ्गनखकक्कोलजातिकोशान्पलोन्मितान्||२१०||
कर्पूरकुडवंचापिक्षिपेच्छीतेऽवतारिते|
ततस्तुगुटिकाःकार्याःशुष्काश्चास्येनधारयेत्||२११||
तैलंचानेनकल्केनकषायेणचसाधयेत्|
दन्तानांचलनभ्रंशशौशिर्यक्रिमिरोगनुत्||२१२||
मुखपाकास्यदौर्गन्ध्यजाड्यारोचकनाशनम्|
स्रावोपलेपपैच्छिल्यवैस्वर्यगलशोषनुत्||२१३||
दन्तास्यगलरोगेषुसर्वेष्वेतत्परायणम्|
खदिरादिगुटीकेयंतैलंचखदिरादिकम्||२१४||
इतिखदिरादिगुटिकातैलंच|
अरुचौकवलग्राहाधूमाःसमुखधावनाः|
मनोज्ञमन्नपानंचहर्षणाश्वासनानिच||२१५||
कुष्ठसौवर्चलाजाजीशर्करामरिचंबिडम्|
धात्र्येलापद्मकोशीरपिप्पल्युत्पलचन्दनम्||२१६||
लोध्रंतेजोवतीपथ्यात्र्यूषणंसयवाग्रजम्|
आर्द्रदाडिमनिर्यासश्चाजाजीशर्करायुतः||२१७||
सतैलमाक्षिकास्त्वेतेचत्वारःकवलग्रहाः|
चतुरोऽरोचकान्हन्युर्वाताद्येकजसर्वजान्||२१८||
कारवीमरिचाजाजीद्राक्षावृक्षाम्लदाडिमम्|
सौवर्चलंगुडःक्षौद्रंसर्वारोचकनाशनम्||२१९||
बस्तिंसमीरणे, पित्तेविरेकं, वमनंकफे|
कुर्याद्धृद्यानुकूलानिहर्षणंचमनोघ्नजे||२२०||
इत्यरोचकचिकित्सा|
कर्णशूलेतुवातघ्नीहितापीनसवत्क्रिया|
प्रदेहाःपूरणंनस्यंपाकस्रावेव्रणक्रियाः||२२१||
भोज्यानिचयथादोषंकुर्यात्स्नेहांश्चपूरणान्|
हिङ्गुतुम्बरुशुण्ठीभिस्तैलंतुसार्षपंपचेत्||२२२||
एतद्धिपूरणंश्रेष्ठंकर्णशूलनिवारणम्|
देवदारुवचाशुण्ठीशताह्वाकुष्ठसैन्धवैः||२२३||
तैलंसिद्धंबस्तमूत्रेकर्णशूलनिवारणम्|
वराटकान्समाहृत्यदहेन्मृद्भाजनेनवे||२२४||
तद्भस्मश्च्योतयेत्तेनगन्धतैलंविपाचयेत्|
रसाञ्जनस्यशुण्ठ्याश्चकल्काभ्यांकर्णशूलनुत्||२२५||
शुष्कमूलकशुण्ठानांक्षारोहिङ्गुमहौषधम्|
शतपुष्पावचाकुष्ठंदारुशिग्रुरसाञ्जनम्||२२६||
सौवर्चलयवक्षारस्वर्जिकोद्भिदसैन्धवम्|
भूर्जग्रन्थिर्बिडंमुस्तंमधुशुक्तंचतुर्गुणम्||२२७||
मातुलुङ्गरसश्चैवकदल्यारसएवच|
सर्वैरेतैर्यथोद्दिष्टैःक्षारतैलंविपाचयेत्||२२८||
बाधिर्यंकर्णनादश्चपूयस्रावश्चदारुणः|
क्रिमयःकर्णशूलंचपूरणादस्यनश्यति||२२९||
मुखकर्णाक्षिरोगेषुयथोक्तंपीनसेविधिम्|
कुर्याद्भिषक्समीक्ष्यादौदोषकालबलाबलम्||२३०||
इतिकर्णरोगचिकित्सा|
उत्पन्नमात्रेतरुणेनेत्ररोगेबिडालकः|
कार्योदाहोपदेहाश्रुशोफरागानिवारणः||२३१||
नागरंसैन्धवंसर्पिर्मण्डेनचरसक्रिया|
निघृष्टंवातिकेतद्वन्मधुसैन्धवगैरिकम्||२३२||
तथाशावरकंलोध्रंघृतभृष्टंबिडालकः|
तद्वत्कार्योहरीतक्याघृतभृष्टोरुजापहः||२३३||
पैत्तिकेचन्दनानन्तामञ्जिष्ठाभिर्बिडालकः|
कार्यःपद्मकयष्ट्याह्वमांसीकालीयकैस्तथा||२३४||
गैरिकंसैन्धवंमुस्तंरोचनाचरसक्रिया|
कफेकार्यातथाक्षौद्रंप्रियङ्गुःसमनःशिला||२३५||
सन्निपातेतुसर्वैःस्याद्बहिरक्ष्णोःप्रलेपनम्|
पक्ष्माण्यस्पृश्यताकार्यंसम्पक्वेत्वञ्जनंत्र्यहात्||२३६||
आश्च्योतनंमारुतजेक्वाथोबिल्वादिभिर्हितः|
कोष्णःसैरण्डतर्कारीबृहतीमधुशिग्रुभिः||२३७||
पृथ्वीकादार्विमञ्जिष्ठालाक्षाद्विमधुकोत्पलैः|
क्वाथःसशर्करःशीतःपूरणंरक्तपित्तनुत्||२३८||
नागरत्रिफलामुस्तनिम्बवासारसःकफे|
कोष्णमाश्च्योतनंमिश्रैरोषधैःसान्निपातके||२३९||
बृहत्येरण्डमूलत्वक्शिग्रोःपुष्पंससैन्धवम्|
अजाक्षीरेणपिष्टंस्याद्वर्तिर्वाताक्षिरोगनुत्||२४०||
सुमनःकोरकाःशङ्ख्स्त्रिफलामधुकंबला|
पित्तरक्तापहावर्तिःपिष्टादिव्येनवारिणा||२४१||
सैन्धवंत्रिफलाव्योषंशङ्खनाभिःसमुद्रजः|
फेनःशैलेयकंसर्जोवर्तिःश्लेष्माक्षिरोगनुत्||२४२||
अमृताह्वाबिसंबिल्वंपटोलंछागलंशकृत्|
प्रपौण्डरीकंयष्ट्याह्वंदार्वीकालानुसारिवा||२४३||
एषामष्टपलान्भागान्सुधौताञ्जर्जरीकृतान्|
तोयेपक्त्वारसेपूतेभूयःपक्वेरसेघने||२४४||
कर्षंचश्वेतमरिचाज्जातीपुष्पान्नवात्पलम्|
चूर्णंक्षिप्त्वाकृतावर्तिःसर्वघ्नीदृक्प्रसादनी||२४५||
शङ्खप्रवालवैदूर्यलौहताम्रप्लवास्थिभिः|
स्रोतोजश्वेतमरिचैर्वर्तिःसर्वाक्षिरोगनुत्||२४६||
शाणार्धंमरिचाद्द्वौचपिप्पल्यर्णवफेनयोः|
शाणार्धंसैन्धवाच्छाणानवसौवीरकाञ्जनात्||२४७||
पिष्टंसुसूक्ष्मंचित्रायांचूर्णाञ्जनमिदंशुभम्|
कण्डूकाचकफार्तानांमलानांचविशोधनम्||२४८||
बस्तमूत्रेत्र्यहंस्थाप्यमेलाचूर्णंसुभावितम्|
चूर्णाञ्जनंहितैमिर्यक्रिमिपिल्लमलापहम्||२४९||
सौवीरमञ्जनंतुत्थंताप्योधातुर्मनःशिला|
चक्षुष्यामधुकंलोहामणयःपौष्पमञ्जनम्||२५०||
सैन्धवंशौकरीदंष्ट्राकतकंचाञ्जनंशुभम्|
तिमिरादिषुचुर्णंवावर्तिर्वेयमनुत्तमा||२५१||
कतकस्यफलंशङ्खःसैन्धवंत्र्यूषणंसिता|
फेनोरसाञ्जनंक्षौद्रंविडङ्गानिमनःशिला||२५२||
कुक्कुटाण्डकपालानिवर्तिरेषाव्यपोहति|
तिमिरंपटलंकाचंमलंचाशुसुखावती||२५३||
इतिसुखावतीवर्तिः|
त्रिफलाकुक्कुटाण्डत्वक्कासीसमयसोरजः|
नीलोत्पलंविडङ्गानिफेनंचसरितांपतेः||२५४||
आजेनपयसापिष्ट्वाभावयेत्ताम्रभाजने|
सप्तरात्रंस्थितंभूयःपिष्ट्वाक्षीरेणवर्तयेत्||२५५||
एषादृष्टिप्रदावर्तिरन्धस्याभिन्नचक्षुषः||२५६||
इतिदृष्टिप्रदावर्तिः|
वदनेकृष्णसर्पस्यनिहितंमासमञ्जनम्||२५६||
ततस्तस्मात्समृद्धृत्यसुशुष्कंचूर्णयेद्बुधः|
सुमनःकोरकैःशुष्कैरर्धांशैःसैन्धवेनच||२५७||
एतन्नेत्राञ्जनंकार्यंतिमिरघ्नमनुत्तमम्|
पिप्पल्यःकिंशुकरसोवसासर्पस्यसैन्धवम्||२५८||
जीर्णंघृतंचसर्वाक्षिरोगघ्नीस्याद्रसक्रिया|
कृष्णसर्पवसाक्षौद्रंरसोधात्र्यारसक्रियाः||२५९||
शस्तासर्वाक्षिरोगेषुकाचार्बुदमलेषुच|
धात्रीरसाञ्जनक्षौद्रसर्पिर्भिस्तुरसक्रिया||२६०||
पित्तरक्ताक्षिरोगघ्नीतैमिर्यपटलापहा|
धात्रीसैन्धवपिप्पल्यःस्युरल्पमरिचाःसमाः||२६१||
क्षौद्रयुक्तानिहन्त्यान्ध्यंपटलंचरसक्रिया|२६२|
इतिनेत्ररोगचिकित्सा|
खालित्येपलितेवल्यांहरिलोम्निचशोधितम्||२६२||
नस्यैस्तैलैःशिरोवक्रप्रलेपैश्चाप्युपाचरेत्|
सिद्धंविदारीगन्धाद्यैर्जीवनीयैरथापिच||२६३||
नस्यंस्यादणुतैलंवाखालित्यपलितापहम्|
क्षीरात्सहचराद्भृङ्गराजाच्चसौरसाद्रसात्||२६४||
प्रस्थैस्तुकुडवस्तैलाद्यष्ट्याह्वपलकल्कितः|
सिद्धःशिलासमेभाण्डेमेषशृङ्गादिषुस्थितः||२६५||
नस्यंस्याद्भिषजासम्यग्योजितंपलितापहम्|
भिषजाक्षीरपिष्टौवादुग्धिकाकरवीरकौ||२६६||
उत्पाट्यपलितेदेयौतावुभौपलितापहौ|
मार्कवस्वरसात्क्षीराद्द्विप्रस्थंमधुकात्पलम्||२६७||
तैःपचेत्कुडवंतैलात्तन्नस्यंपलितापहम्|
आदित्यवल्ल्यामूलानिकृष्णशैरेयकस्यच||२६८||
सुरसस्यचपत्राणिपत्रंकृष्णशणस्यच|
मार्कवःकाकमाचीचमधुकंदेवदारुच||२६९||
पृथग्दशपलांशानिपिप्पल्यस्त्रिफलाऽञ्जनम्|
प्रपौण्डरीकंमञ्जिष्ठालोध्रंकृष्णागुरूत्पलम्||२७०||
आम्रास्थिकर्दमःकृष्णोमृणालंरक्तचन्दनम्|
नीलीभल्लातकास्थीनिकासीसंमदयन्तिका||२७१||
सोमराज्यसनःशस्त्रंकृष्णौपिण्डीतचित्रकौ|
पुष्करार्जुनकाश्मर्याण्याम्रजम्बूफलानिच||२७२||
पृथक्पञ्चपलांशानितैःपिष्टैराढकंपचेत्|
बैभीतकस्यतैलस्यधात्रीरसचतुर्गुणम्||२७३||
कुर्यादादित्यपाकंवायावच्छुष्कोभवेद्रसः|
लोहपात्रेततःपूतंसंशुद्धमुपयोजयेत्||२७४||
पानेनस्यक्रियायांचशिरोभ्यङ्गेतथैवच|
एतच्चक्षुष्यमायुष्यंशिरसःसर्वरोगनुत्||२७५||
महानीलमितिख्यातंपलितघ्नमनुत्तमम्|
इतिमहानीलतैलम्|
प्रपौण्डरीकमधुकपिप्पलीचन्दनोत्पलैः||२७६||
कार्षिकैस्तैलकुडवोद्विगुणामलकीरसः|
सिद्धःसप्रतिमर्शःस्यात्सर्वमूर्धगदापहः||२७७||
(पलितघ्नोविशेषेणकृष्णात्रेयेणभाषितः|)
क्षीरंप्रियालयष्ट्याह्वेजीवकाद्योगणस्तिलाः||२७८||
कृष्णावक्त्रेप्रलेपःस्याद्धरिलोमनिवारणः|
तिलाःसामलकाश्चैवकिञ्जल्कोमधुकंमधु||२७९||
बृंहयेद्रञ्जयेचैतत्केशान्मूर्धप्रलेपनात्|
पचेत्सैन्धवशुक्ताम्लैरयश्चूर्णंसतण्डुलम्||२८०||
तेनालिप्तंशिरःशुद्धमस्निग्धमुषितंनिशि|
तत्प्रातस्त्रिफलाधौतंस्यात्कृष्णमृदुमूर्धजम्||२८१||
अयश्चूर्णोऽम्लपिष्टश्चरागःसत्रिफलोवरः|
कुर्याच्छेषेषुरोगेषुक्रियांस्वांस्वाच्चिकित्सितात्|
शेषेष्वादौचनिर्दिष्टासिद्धौचान्याप्रवक्ष्यते||२८२||
इतिखालित्यादिचिकित्सा|
सर्पींष्युपरिभक्तानिस्वरभेदेऽनिलात्मके|
तैलैश्चतुष्प्रयोगैश्चबलारास्नामृताह्वयैः||२८३||
बर्हितित्तिरिदक्षाणांपञ्चमूलशृतान्रसान्|
मायूरंक्षीरसर्पिर्वापिबेत्त्र्यूषणमेववा||२८४||
पैत्तिकेतुविरेकःस्यात्पयश्चमधुरैःशृतम्|
सर्पिर्गुडाघृतंतिक्तंजीवनीयंवृषस्यवा||२८५||
कफजेस्वरभेदेतुतीक्ष्णंमूर्धविरेचनम्|
विरेकोवमनंधूमोयवान्नकटुसेवनम्||२८६||
चव्यभार्ग्यभयाव्योषक्षारमाक्षिकचित्रकान्|
लिह्याद्वापिप्पलीपथ्येतीक्ष्णंमद्यंपिबेच्चसः||२८७||
रक्तजेस्वरभेदेतुसघृताजाङ्गलारसाः|
द्राक्षाविदारीक्षुरसाःसघृतक्षौद्रशर्कराः||२८८||
यच्चोक्तंक्षयकासघ्नंतच्चसर्वंचिकित्सितम्|
पित्तजस्वरभेदघ्नंसिरावेधश्चरक्तजे||२८९||
सन्निपातेहिताःसर्वाःक्रियानतुसिराव्यधः|
इत्युक्तंस्वरभेदस्यसमासेनचिकित्सितम्||२९०||
इतिस्वरभेदचिकित्सा|
भवन्तिचात्र-
वातपित्तकफानॄणांबस्तिहृन्मूर्धसंश्रयाः|
तस्मात्तत्स्थानसामीप्याद्धर्तव्यावमनादिभिः||२९१||
अध्यात्मलोकोवाताद्यैर्लोकोवातरवीन्दुभिः|
पीड्यतेधार्यतेचैवविकृताविकृतैस्तथा||२९२||
विरुद्धैरपिनत्वेतेगुणैर्घ्नन्तिपरस्परम्|
दोषाःसहजसात्म्यत्वाद्विषंघोरमहीनिव||२९३||

तत्रश्लोकः-
त्रिमर्मजानांरोगाणांनिदानाकृतिभेषजम्|
विस्तरेणपृथग्दिष्टंत्रिमर्मीयेचिकित्सिते||२९४||

इत्यग्निवेशकृतेतन्त्रेचरकप्रतिसंस्कृतेऽप्राप्तेदृढबलसम्पूरितेचिकित्सास्थानेत्रिमर्मीयचिकित्सितंनामषड्विंशोऽध्यायः||२६||

Chapter 27
अथातस्त्रिमर्मीयचिकित्सितमध्यायंव्याख्यास्यामः||१||
इतिहस्माहभगवानात्रेयः||२||
सप्तोत्तरंमर्मशतंयदुक्तंशरीरसङ्ख्यामधिकृत्यतेभ्यः|
मर्माणिबस्तिंहृदयंशिरश्चप्रधानभूतानिवदन्तितज्ज्ञाः||३||
प्राणाश्रयात्,तानिहिपीडयन्तोवातादयोऽसूनपिपीडयन्ति|
तत्संश्रितानामनुपालनार्थंमहागदानांशृणुसौम्यरक्षाम्||४||
कषायतिक्तोषणरूक्षभोज्यैः
पक्वाशयेकुप्यतिचेदपानःस्रोतांस्यधोगानिबलीसरुद्ध्वा||५||
करोतिविण्मारुतमूत्रसङ्गंक्रमादुदावर्तमतःसुघोरम्|
रुग्बस्तिहृत्कुक्ष्युदरेष्वभीक्ष्णंसपृष्ठपार्श्वेष्वतिदारुणास्यात्||६||
आध्मानहृल्लासविकर्तिकाश्चतोदोऽविपाकश्चसबस्तिशोथः|
वर्चोऽप्रवृत्तिर्जठरेचगण्डान्यूर्ध्वश्चवायुर्विहतोगुदेस्यात्||७||
कृच्छ्रेणशुष्कस्यचिरात्प्रवृत्तिःस्याद्वातनुःस्यात्खररूक्षशीता|
ततश्चरोगाज्वरमूत्रकृच्छ्रप्रवाहिकाहृद्ग्रहणीप्रदोषाः||८||
वम्यान्ध्यबाधिर्यशिरोऽभितापवातोदराष्ठीलमनोविकाराः|
तृष्णास्रपित्तारुचिगुल्मकासश्वासप्रतिश्यार्दितपार्श्वरोगाः||९||
अन्येचरोगाबहवोऽनिलोत्थाभवन्त्युदाsवर्तकृताःसुघोराः|
चिकित्सितंचास्ययथावदूर्ध्वंप्रवक्ष्यतेतच्छृणुचाग्निवेश! ||१०||
तंतैलशीतज्वरनाशनाकंस्वेदैर्यथोक्तैःप्रविलीनदोषम्|
उपाचरेद्वर्तिनिरूहबस्तिस्नेहैर्विरेकैरनुलोमनान्नैः||११||
श्यामात्रिवृन्मागधिकांसदन्तींगोमूत्रपिष्टांदशभागमाषाम्|
सनीलिकांद्विर्लवणांगुडेनवर्तिंकराङ्गुष्ठनिभांविदध्यात्||१२||
पिण्याकसौवर्चलहिङ्गुभिर्वाससर्षपत्र्यूषणयावशूकैः|
क्रिमिघ्नकम्पिल्लकशङ्खिनीभिःसुधार्कजक्षीरगुडैर्युताभिः||१३||
स्यात्पिप्पलीसर्षपराढवेश्मधूमैःसगोमूत्रगुडैश्चवर्तिः|
श्यामाफलालाबुकपिप्पलीनांनाड्याऽथवातत्प्रधमेत्तुचूर्णम्||१४||
रक्षोघ्नतुम्बीकरहाटकृष्णाचूर्णंसजीमूतकसैन्धवंवा|
स्निग्धेगुदेतान्यनुलोमयन्तिनरस्यवर्चोऽनिलमूत्रसङ्गम्||१५||
तेषांविघातेतुभिषग्विदध्यात्स्वभ्यक्तसुस्विन्नतनोर्निरूहम्|
ऊर्ध्वानुलोमौषधमूत्रतैलक्षाराम्लवातघ्नयुतंसुतीक्ष्णम्||१६||
वातेऽधिकेऽम्लंलवणंसतैलं, क्षीरेणपित्तेतु, कफेसमूत्रम्|
समूत्रवर्चोऽनिलसङ्गमाशुगुदंसिराश्चप्रगुणीकरोति||१७||
त्रिवृत्सुधापत्रतिलादिशाकग्राम्यौदकानूपरसैर्यवान्नम्|
अन्यैश्चसृष्टानिलमूत्रविङ्भिरद्यात्प्रसन्नागुडसीधुपायी||१८||
भूयोऽनुबन्धेतुभवेद्विरेच्योमूत्रप्रसन्नादधिमण्डशुक्तैः|
स्वस्थंतुपश्चादनुवासयेत्तंरौक्ष्याद्धिसङ्गोऽनिलवर्चसोश्चेत्||१९||
द्विरुत्तरंहिङ्गुवचाग्निकुष्ठंसुवर्चिकाचैवविडङ्गचूर्णम्|
सुखाम्बुनाऽऽनाहविसूचिकार्तिहृद्रोगगुल्मोर्ध्वसमीरणघ्नम्||२०||
वचाभयाचित्रकयावशूकान्सपिप्पलीकातिविषान्सकुष्ठान्|
उष्णाम्बुनाऽऽनाहविमूढवातान्पीत्वाजयेदाशुरसौदनाशी||२१||
हिङ्गूग्रगन्धाबिडशुण्ठ्यजाजीहरीतकीपुष्करमूलकुष्ठम्|
यथोत्तरंभागविवृद्धमेतत्प्लीहोदराजीर्णविसूचिकासु||२२||
स्थिरादिवर्गस्यपुनर्नवायाःशम्पाकपूतीककरञ्जयोश्च|
सिद्धःकषायेद्विपलांशिकानांप्रस्थोघृतात्स्यात्प्रतिरुद्धवाते||२३||
फलंचमूलंचविरेचनोक्तंहिङ्ग्वर्कमूलंदशमूलमग्र्यम्|
स्नुक्चित्रकश्चैवपुनर्नवाचतुल्यानिसर्वैर्लवणानिपञ्च||२४||
स्नेहैःसमूत्रैःसहजर्जराणिशरावसन्धौविपचेत्सुलिप्ते|
पक्वंसुपिष्टंलवणंतदन्नैःपानैस्तथाऽऽनाहरुजाघ्नमद्यात्||२५||
हृत्स्तम्भमूर्धामयगौरवाभ्यामुद्गारसङ्गेनसपीनसेन|
आनाहमामप्रभवंजयेत्तुप्रच्छर्दनैर्लङ्घनपाचनैश्च||२६||
(गुल्मोदरब्रध्नार्शःप्लीहोदावर्तयोनिशुक्रगदेमेदःकफसंसृष्टेमारुतरक्तेऽवगाढेच||२७||
गृध्रसिपक्षवधादिषुविरेचनार्हेषुवातरोगेषु|
वातेविबद्धमार्गेमेदःकफपित्तरक्तेन||२८||
पयसामांसरसैर्वात्रिफलारसयूषमूत्रमदिराभिः|
दोषानुबन्धयोगात्प्रशस्तमेरण्डजंतैलम्||२९||
तद्वातनुत्स्वभावात्संयोगवशाद्विरेचनाच्चजयेत्|
मेदोसृक्पित्तकफोन्मिश्रानिलरोगजित्तस्मात्||३०||
बलकोष्ठव्याधिवशादापञ्चपलाभवेन्मात्रा|
मृदुकोष्ठाल्पबलानांसहभोज्यंतत्प्रयोज्यंस्यत्) ||३१||
इत्युदावर्तचिकित्सा|
व्यायामतीक्ष्णौषधरूक्षमद्यप्रसङ्गनित्यद्रुतपृष्ठयानात्|
आनूपमत्स्याध्यशनादजीर्णात्स्युर्मूत्रकृच्छ्राणिनृणामिहाष्टौ||३२||
पृथङ्मलाःस्वैःकुपितानिदानैःसर्वेऽथवाकोपमुपेत्यबस्तौ|
मूत्रस्यमार्गंपरिपीडयन्तियदातदामूत्रयतीहकृच्छ्रात्||३३||
तीव्रारुजोवङ्क्षणबस्तिमेढ्रेस्वल्पंमुहुर्मूत्रयतीहवातात्|
पीतंसरक्तंसरुजंसदाहंकृच्छ्रान्मुहुर्मूत्रयतीहपित्तात्||३४||
बस्तेःसलिङ्गस्यगुरुत्वशोथौमूत्रंसपिच्छंकफमूत्रकृच्छ्रे|
सर्वाणिरूपाणितुसन्निपाताद्भवन्तितत्कृच्छ्रतमंहिकृच्छ्रम्||३५||
विशोषयेद्बस्तिगतंसशुक्रंमूत्रंसपित्तंपवनःकफंवा|
यदातदाऽश्मर्युपजायतेतुक्रमेणपित्तेष्विवरोचनागोः||३६||

कदम्बपुष्पाकृतिरश्मतुल्याश्लक्ष्णात्रिपुट्यप्यथवाऽपिमृद्वी|
मूत्रस्यचेन्मार्गमुपैतिरुद्ध्वामूत्रंरुजंतस्यकरोतिबस्तौ||३७||
ससेवनीमेहनबस्तिशूलंविशीर्णधारंचकरोतिमूत्रम्|
मृद्नातिमेढ्रंसतुवेदनार्तोमुहुःशकृन्मुञ्चतिमेहतेच||३८||
क्षोभात्क्षतेमूत्रयतीहसासृक्तस्याःसुखंमेहतिचव्यपायात्|३९|
एषाऽश्मरीमारुतभिन्नमूर्तिःस्याच्छर्करामूत्रपथात्क्षरन्ती||३९||
(रेतोऽभिघाताभिहतस्यपुंसःप्रवर्ततेयस्यतुमूत्रकृच्छ्रम्|
स्याद्वेदनावङ्क्षणबस्तिमेढ्रेतस्यातिशूलंवृषणातिवृत्ते||४०||
शुक्रेणसंरुद्धगतिप्रवाहोमूत्रंसकृच्छ्रेणविमुञ्चतीह|
तमण्डयोःस्तब्धमितिब्रुवन्तिरेतोऽभिघातात्प्रवदन्तिकृच्छ्रम्||४१||
शुक्रंमलाश्चैवपृथक्पृथग्वामूत्राशयस्थाःप्रतिवारयन्ति|
तद्व्याहतंमेहनबस्तिशूलंमूत्रंसशुक्रंकुरुतेविबद्धम्||४२||
स्तब्धश्चशूनोभृशवेदनश्चतुद्येतबस्तिर्वृषणौचतस्य|४३|

क्षताभिघातात्क्षतजंक्षयाद्वाप्रकोपितंबस्तिगतंविबद्धम्||४३||
तीव्रार्तिमूत्रेणसहाश्मरीत्वमायातितस्मिन्नतिसञ्चितेच|
आध्माततांविन्दतिगौरवंचबस्तेर्लघुत्वंचविनिःसृतेऽस्मिन्||४४||
इतिमूत्रकृच्छ्रनिदानम्|
अभ्यञ्जनस्नेहनिरूहबस्तिस्नेहोपनाहोत्तरबस्तिसेकान्|

स्थिरादिभिर्वातहरैश्चसिद्धान्दद्याद्रसांश्चानिलमूत्रकृच्छ्रे||४५||
पुनर्नवैरण्डशतावरीभिःपत्तूरवृश्चीरबलाश्मभिद्भिः|
द्विपञ्चमूलेनकुलत्थकोलयवैश्चतोयोत्क्वथितेकषाये||४६||
तैलंवराहर्क्षवसाघृतंचतैरेवकल्कैर्लवणैश्चसाध्यम्|
तन्मात्रयाऽऽशुप्रतिहन्तिपीतंशूलान्वितंमारुतमूत्रकृच्छ्रम्||४७||
एतानिचान्यानिवरौषधानिपिष्टानिशस्तान्यपिचोपनाहे|
स्युर्लाभतस्तैलफलानिचैवस्नेहाम्लयुक्तानिसुखोष्णवन्ति||४८||
सेकावगाहाःशिशिराःप्रदेहाग्रैष्मोविधिर्बस्तिपयोविरेकाः|
द्राक्षाविदारीक्षुरसैर्घृतैश्चकृच्छ्रेषुपित्तप्रभवेषुकार्याः||४९||
शतावरीकाशकुशश्वदंष्ट्राविदारिशालीक्षुकशेरुकाणाम्|
क्वाथंसुशीतंमधुशर्कराभ्यांयुक्तंपिबेत्पैत्तिकमूत्रकृच्छ्री||५०||
पिबेत्कषायंकमलोत्पलानांशृङ्गाटकानामथवाविदार्याः|
दण्डैरकाणामथवाऽपिमूलंपूर्वेणकल्पेनतथाऽम्बुशीतम्||५१||
एर्वारुबीजंत्रपुषात्कुसुम्भात्सकुङ्कुमःस्याद्वृषकश्चपेयः|
द्राक्षारसेनाश्मरिशर्करासुसर्वेषुकृच्छ्रेषुप्रशस्तएषः||५२||
एर्वारुबीजंमधुकंसदारुपैत्तेपिबेत्तण्डुलधावनेन|
दार्वींतथैवामलकीरसेनसमाक्षिकांपित्तकृतेतुकृच्छ्रे||५३||
क्षारोष्णतीक्ष्णौषधमन्नपानंस्वेदोयवान्नंवमनंनिरूहाः|
तक्रंसतिक्तौषधसिद्धतैलमभ्यङ्गपानंकफमूत्रकृच्छ्रे||५४||
व्योषंश्वदंष्ट्रात्रुटिसारसास्थिकोलप्रमाणंमधुमूत्रयुक्तम्|
पिबेत्त्रुटिंक्षौद्रयुतांकदल्यारसेनकैडर्यरसेनवाऽपि||५५||
तक्रेणयुक्तंशितिवारकस्यबीजंपिबेत्कृच्छ्रविनाशहेतोः|
पिबेत्तथातण्डुलधावनेनप्रवालचूर्णंकफमूत्रकृच्छ्रे||५६||
सप्तच्छदारग्वधकेबुकैलाधवंकरञ्जंकुटजंगुडूचीम्|
पक्त्वाजलेतेनपिबेद्यवागूंसिद्धंकषायंमधुसंयुतंवा||५७||
सर्वंत्रिदोषप्रभवेतुवायोःस्थानानुपूर्व्याप्रसमीक्ष्यकार्यम्|
त्रिभ्योऽधिकेप्राग्वमनंकफेस्यात्पित्तेविरेकःपवनेतुबस्तिः||५८||
इतिमूत्रकृच्छ्रचिकित्सा|

क्रियाहितासाऽश्मरिशर्कराभ्यांकृच्छ्रेयथैवेहकफानिलाभ्याम्|
कार्याऽश्मरीभेदनपातनायविशेषयुक्तंशृणुकर्मसिद्धम्||५९||
पाषाणभेदंवृषकंश्वदंष्ट्रापाठाभयाव्योषशटीनिकुम्भाः|
हिंस्राखराश्वाशितिवारकाणामेर्वारुकाणांत्रपुषस्यबीजम्||६०||
उत्कुञ्चिकाहिङ्गुसवेतसाम्लंस्याद्द्वेबृहत्यौहपुषावचाच|
चूर्णंपिबेदश्मरिभेदपक्वंसर्पिश्चगोमूत्रचतुर्गुणंतैः||६१||
मूलंश्वदंष्ट्रेक्षुरकोरुबूकात्क्षीरेणपिष्टंबृहतीद्वयाच्च|
आलोड्यदध्नामधुरेणपेयंदिनानिसप्ताश्मरिभेदनाय||६२||
पुनर्नवायोरजनीश्वदंष्ट्राफल्गुप्रवालाश्चसदर्भपुष्पाः|
क्षीराम्बुमद्येक्षुरसैःसुपिष्टंपेयंभवेदश्मरिशर्करासु||६३||
त्रुटिंसुराह्वंलवणानिपञ्चयवाग्रजंकुन्दुरुकाश्मभेदौ|
कम्पिल्लकंगोक्षुरकस्यबीजमेर्वारुबीजंत्रपुषस्यबीजम्||६४||
चूर्णीकृतंचित्रकहिङ्गुमासीयवानितुल्यंत्रिफलाद्विभागम्|
अम्लैरशुक्तैरसमद्ययुषैःपेयंहिगुल्माश्मरिभेदनार्थम्||६५||
बिल्वप्रमाणोघृततैलभृष्टोयूषःकृतःशिग्रुकमूलकल्कात्|
शीतोऽश्मभित्स्याद्दधिमण्डयुक्तःपेयःप्रकामंलवणेनयुक्तः||६६||
जलेनशोभाञ्जनमूलकल्कःशीतोहितश्चाश्मरिशर्करासु|
सितोपलावासमयावशूकाकृच्छ्रेषुसर्वेष्वपिभेषजंस्यात्||६७||
पीत्वाऽथमद्यंनिगदंरथेनहयेनवाशीघ्रजवेनयायात्|
तैःशर्कराप्रच्यवतेऽश्मरीतुशम्येन्नचेच्छल्यविदुद्धरेत्ताम्||६८||
रेतोभिघातप्रभवेतुकृच्छ्रेसमीक्ष्यदोषंप्रतिकर्मकुर्यात्|
कार्पासमूलंवृषकाश्मभेदौबलास्थिरादीनिगवेधुकाच||६९||
वृश्चीरऐन्द्रीचपुनर्नवाचशतावरीमध्वसनाख्यपर्ण्यौ|
तत्क्वाथसिद्धःपवनेरसःस्यात्पित्तेऽधिकेक्षीरमथापिसर्पिः||७०||
कफेचयूषादिकमन्नपानंसंसर्गजेसर्वहितःक्रमःस्यात्|
एवंनचेच्छाम्यतितस्ययुञ्ज्यात्सुरांपुराणांमधुकासवंवा||७१||
विहङ्गमांसानिचबृंहणायबस्तींश्चशुक्राशयशोधनार्थम्|
शुद्धस्यतृप्तस्यचवृष्ययोगैःप्रियानुकूलाःप्रमदाविधेयाः||७२||
रक्तोद्भवेतूत्पलनालतालकासेक्षुबालेक्षुकशेरुकाणि|
पिबेत्सिताक्षौद्रयुतानिखादेदिक्षुंविदारींत्रपुषाणिचैव||७३||
घृतंश्वदंष्ट्रास्वरसेनसिद्धंक्षीरेणचैवाष्टगुणेनपेयम्|
स्थिरादिकानांकनकादिकानामेकैकशोवाविधिनैवतेन||७४||
क्षीरेणबस्तिर्मधुरौषधैःस्यात्तैलेनवास्वादुफलोत्थितेन|
यन्मूत्रकृच्छ्रेविहितंतुपैत्तेकार्यंतुतच्छोणितमूत्रकृच्छ्रे||७५||
व्यायामसन्धारणशुष्करूक्षपिष्टान्नवातार्ककरव्यवायान्|
खर्जूरशालूककपित्थजम्बूबिसंकषायंनरसंभजेत||७६||
इत्यश्मरीचिकित्सा|
व्यायामतीक्ष्णातिविरेकबस्तिचिन्ताभयत्रासगदातिचाराः|
छर्द्यामसन्धारणकर्शनानिहृद्रोगकर्तॄणितथाऽभिघातः||७७||
वैवर्ण्यमूर्च्छाज्वरकासहिक्काश्वासास्यवैरस्यतृषाप्रमोहाः|
छर्दिःकफोत्क्लेशरुजोऽरुचिश्चहृद्रोगजाःस्युर्विविधास्तथाऽन्ये||७८||
हृच्छून्यभावद्रवशोषभेदस्तम्भाःसमोहाःपवनाद्विशेषः|
पित्तात्तमोदूयनदाहमोहाःसन्त्रासतापज्वरपीतभावाः||७९||
स्तब्धंगुरुस्यात्स्तिमितंचमर्मकफात्प्रसेकज्वरकासतन्द्राः|
विद्यात्त्रिदोषंत्वपिसर्वलिङ्गंतीव्रार्तितोदंकृमिजंसकण्डूम्||८०||
तैलंससौवीरकमस्तुतक्रंवातेप्रपेयंलवणंसुखोष्णम्|
मूत्राम्बुसिद्धंलवणैश्चतैलमानाहगुल्मार्तिहृदामयघ्नम्||८१||
पुनर्नवांदारुसपञ्चमूलंरास्नांयवान्बिल्वकुलत्थकोलम्|
पक्त्वाजलेतेनविपाच्यतैलमभ्यङ्गपानेऽनिलहृद्गदध्नम्||८२||
हरीतकीनागरपुष्कराह्वैर्वयःकयस्थालवणैश्चकल्कैः|
सहिङ्गुभिःसाधितमग्र्यसर्पिर्गुल्मेसहृत्पार्श्वगदेऽनिलोत्थे||८३||
सपुष्कराह्वंफलपूरमूलंमहौषधंशट्यभयाचकल्काः|
क्षाराम्बुसर्पिर्लवणैर्विमिश्राःस्युर्वातहृद्रोगविकर्तिकाघ्नाः||८४||
क्वाथःकृतःपौष्करमातुलुङ्गपलाशभूतीकशटीसुराह्वैः|
सनागराजाजिवचायवानीक्षारःसुखोष्णोलवणश्चपेयः||८५||
पथ्याशटीपौष्करपञ्चकोलात्समातुलुङ्गाद्यमकेनकल्कः|
गुडप्रसन्नालवणैश्चभृष्टोहृत्पार्श्वपृष्ठोदरयोनिशूले||८६||
स्यात्त्र्यूषणंद्वेत्रिफलेसपाठेनिदिग्धिकागोक्षुरकौबलेद्वे|
ऋद्धिस्त्रुटिस्तामलकीस्वगुप्तामेदेमधूकंमधुकंस्थिराच||८७||
शतावरीजीवकपृश्निपर्ण्यौद्रव्यैरिमैरक्षसमैःसुपिष्टैः|
प्रस्थंघृतस्येहपचेद्विधिज्ञःप्रस्थेनदध्नात्वथमाहिषेण||८८||
मात्रांपलंचार्धपलंपिचुंवाप्रयोजयेन्माक्षिकसम्प्रयुक्ताम्|
श्वासेसकासेत्वथपाण्डुरोगेहलीमकेहृद्ग्रहणीप्रदोषे||८९||
शीताःप्रदेहाःपरिषेचनानितथाविरेकोहृदिपित्तदुष्टे|
द्राक्षासिताक्षौद्रपरूषकैःस्याच्छुद्धेतुपित्तापहमन्नपानम्||९०||
यष्ट्याह्विकातिक्तकरोहिणीभ्यांकल्कंपिबेच्चापिसिताजलेन|
क्षतेचसर्पींषिहितानिसर्पिर्गुडाश्चयेतान्प्रसमीक्ष्यसम्यक्||९१||
दद्याद्भिषग्धन्वरसांश्चगव्यक्षीराशिनांपित्तहृदामयेषु|
तैरेवसर्वेप्रशमंप्रयान्तिपित्तामयाःशोणितसंश्रयाये||९२||
द्राक्षाबलाश्रेयसिशर्कराभिःखर्जूरवीरर्षभकोत्पलैश्च|
काकोलिमेदायुगजीवकैश्चक्षीरेणसिद्धंमहिषीघृतंस्यात्||९३||
कशेरुकाशैवलशृङ्गवेरप्रपौण्डरीकंमधुकंबिसस्य|
ग्रन्थिश्चसर्पिःपयसापचेत्तैःक्षौद्रान्वितंपित्तहृदामयघ्नम्||९४||
स्थिरादिकल्कैःपयसाचसिद्धंद्राक्षारसेनेक्षुरसेनवाऽपि|
सर्पिर्हितंस्वादुफलेक्षुजाश्चरसाःसुशीताहृदिपित्तदुष्टे||९५||
स्विन्नस्यवान्तस्यविलङ्घितस्यक्रियाकफघ्नीकफमर्मरोगे|
कौलत्थधान्यैश्चरसैर्ववान्नंपानानितीक्ष्णानिचशङ्कराणि||९६||
मूत्रेशृताःकट्फलशृङ्गवेरपीतद्रुपथ्यातिविषाःप्रदेयाः|
कृष्णाशटीपुष्करमूलरास्नावचाभयानागरचूर्णकं[च||९७||
उदुम्बराश्वत्थवटार्जुनाख्येपालाशरौहीतकखादिरेच|
क्वाथेत्रिवृत्त्र्यूषणचूर्णसिद्धोलेहःकफघ्नोऽशिशिराम्बुयुक्तः||९८||
शिलाह्वयंवाभिषगप्रमत्तःप्रयोजयेत्कल्पविधानदिष्टम्|
प्राशं तथाऽऽगस्त्यमथापि लेहं रसायनं ब्राह्ममथामलक्याः||९९||
त्रिदोषजेलङ्घनमादितःस्यादन्नंचसर्वेषुहितंविधेयम्|
हीनातिमध्यत्वमवेक्ष्यचैवकार्यंत्रयाणामपिकर्मशस्तम्||१००||
भुक्तेऽधिकंजीर्यतिशूलमल्पंजीर्णेस्थितंचेत्सुरदारुकुष्ठम्|
सतिल्वकंद्वेलवणेविडङ्गमुष्णाम्बुनासातिविषंपिबेत्सः||१०१||
जीर्णेऽधिकेस्नेहविरेचनंस्यात्फलैर्विरेच्योयदिजीर्यतिस्यात्|
त्रिष्वेवकालेष्वधिकेतुशूलेतीक्ष्णंहितंमूलविरेचनंस्यात्||१०२||
प्रायोऽनिलोरुद्धगतिःप्रकुप्यत्यामाशयेशोधनमेवतस्मात्|
कार्यंतथालङ्घनपाचनंच..... |१०३|
... सर्वंकृमिघ्नंकृमिहृद्गदेच||१०३||
इतिहृद्रोगचिकित्सा|

सन्धारणाजीर्णरजोतिभाष्यक्रोधर्तुवैषम्यशिरोभितापैः|
प्रजागरातिस्वपनाम्बुशीतैरवश्ययामैथुनबाष्पधूमैः||१०४||
संस्त्यानदोषेशिरसिप्रवृद्धोवायुःप्रतिश्यायमुदीरयेत्तु|
घ्राणार्तितोदौक्षवथुर्जलाभःस्रावोऽनिलात्सस्वरमूर्धरोगः||१०५||
नासाग्रपाकज्वरवक्त्रशोषतृष्णोष्णपीतस्रवणानिपित्तात्|
कासारुचिस्रावघनप्रसेकाःकफाद्गुरुःस्रोतसिचापिकण्डूः||१०६||
सर्वाणिरूपाणितुसन्निपातात्स्युःपीनसेतीव्ररुजेऽतिदुःखे|१०७|
सर्वोऽतिवृद्धोऽहितभोजनात्तुदुष्टप्रतिश्यायउपेक्षितःस्यात्||१०७||
ततस्तुरोगाःक्षवथुश्चनासाशोषःप्रतीनाहपरिस्रवौच|
घ्राणस्यपूतित्वमपीनसश्चसपाकशोथार्बुदपूयरक्ताः||१०८||
अरूंषिशीर्षश्रवणाक्षिरोगखालित्यहर्यर्जुनलोमभावाः|
तृट्श्वासकासज्वररक्तपित्तवैस्वर्यशोषाश्चततोभवन्ति||१०९||

रोधाभिघातस्रवशोषपाकैर्घ्राणंयुतंयश्चनवेत्तिगन्धम्|
दुर्गन्धिचास्यंबहुशःप्रकोपिदुष्टप्रतिश्यायमुदाहरेत्तम्||११०||
संस्पृश्यमर्माण्यनिलस्तुमूर्ध्निविष्वक्पथस्थःक्षवथुंकरोति|
क्रुद्धःससंशोष्यकफंतुनासाशृङ्गाटकघ्राणविशोषणंच||१११||
उच्छ्वासमार्गंतुकफःसवातोरुन्ध्यात्प्रतीनाहमुदाहरेत्तम्|
योमस्तुलुङ्गाद्घनपीतपक्वःकफःस्रवेदेषपरिस्रवस्तु||११२||
वैवर्ण्यदौर्गन्ध्यमुपेक्षयातुस्यात्पूतिनस्यंश्वयथुर्भ्रमश्च|
आनह्यतेयस्यविशुष्यतेचप्रक्लिद्यतेधूप्यतिचापिनासा||११३||
नवेत्तियोगन्धरसांश्चजन्तुर्जुष्टंव्यवस्येत्तमपीनसेन|
तंचानिलश्लेष्मभवंविकारंब्रूयात्प्रतिश्यायसमानलिङ्गम्||११४||
सदाहरागःश्वयथुःसपाकःस्याद्घ्राणपाकोऽपिचरक्तपित्तात्|
घ्राणाश्रितासृक्प्रभृतीन्प्रदूष्यकुर्वन्तिनासाश्वयथुंमलाश्च||११५||
घ्राणेतथोच्छ्वासगतिंनिरुध्यमांसास्रदोषादपिचार्बुदानि|
घ्राणात्स्रवेद्वाश्रवणान्मुखाद्वापित्ताक्तमस्रंत्वपिपूयरक्तम्||११६||
कुर्यात्सपित्तःपवनस्त्वगादीन्सन्दूष्यचारूंषिसपाकवन्ति|
नासाप्रदीप्तेवनरस्ययस्यदीप्तंतुतंरोगमुदाहरन्ति||११७||
इतिनासारोगनिदानम्|
भृशार्तिशूलंस्फुरतीहवातात्पित्तात्सदाहार्तिकफाद्गुरुस्यात्|
सर्वैस्त्रिदोषंक्रिमिभिस्तुकण्डूर्दौर्गन्ध्यतोदार्तियुतंशिरःस्यात्||११८||
इतिशिरोरोगनिदानम्|
मुखामयेमारुतजेतुशोषकार्कश्यरौक्ष्याणिचलारुजश्च|
कृष्णारुणंनिष्पतनंसशीतंप्रस्रंसनस्पन्दनतोदभेदाः||११९||
तृष्णाज्वरस्फोटकतालुदाहाधूमायनंचाप्यवदीर्णताच|
पित्तात्समूर्च्छाविविधारुजश्चवर्णाश्चशुक्लारुणवर्णवर्ज्याः||१२०||
कण्डूर्गुरुत्वंसितविज्जलत्वंस्नेहोऽरुचिर्जाड्यकफप्रसेकौ|
उत्क्लेशमन्दानलताचतन्द्रारुजश्चमन्दाःकफवक्ररोगे||१२१||
सर्वाणिरूपाणितुवक्ररोगेभवन्तियस्मिन्सतुसर्वजःस्यात्|
संस्थानदूष्याकृतिनामभेदाच्चैतेचतुःषष्टिविधाभवन्ति||१२२||
शालाक्यतन्त्रेऽभिहितानितेषांनिमित्तरूपाकृतिभेषजानि|
यथाप्रदेशंतुचतुर्विधस्यक्रियांप्रवक्ष्यामिमुखामयस्य||१२३||
इतिमुखरोगनिदानम्|
वातादिभिःशोकभयातिलोभक्रोधैर्मनोघ्नाशनगन्धरूपैः|
अरोचकाःस्युःपरिहृष्टदन्तःकषायवक्रश्चमतोऽनिलेन||१२४||
कट्वम्लमुष्णंविरसंचपूतिपित्तेनविद्याल्लवणंचवक्रम्|
माधुर्यपैच्छिल्यगुरुत्वशैत्यविबद्धसम्बद्धयुतंकफेन||१२५||
अरोचकेशोकभयानिलोभक्रोधाद्यहृद्याशनगन्धजेस्यात्|
स्वाभाविकंवक्रमथारुचिश्चत्रिदोषजेनैकरसंभवेत्तु||१२६||
इत्यरोचकनिदानम्|
नादोऽतिरुक्कर्णमलस्यशोषःस्रावस्तनुश्चाश्रवणंचवातात्|
शोफःसरागोदरणंविदाहःसपीतपूतिश्रवणंचपित्तात्||१२७||
वैश्रुत्यकण्डूस्थिरशोफशुक्लस्निग्धश्रुतिःश्लेष्मभवेऽल्परुक्च|
सर्वाणिरूपाणितुसन्निपातात्स्रावश्चतत्राधिकदोषवर्णः||१२८||
इतिकर्णरोगनिदानम्|
अल्पस्तुरागोऽनुपदेहवांश्चसतोदभेदोऽनिलजाक्षिरोगे|
पित्तात्सदाहोऽतिरुजःसरागःपीतोपदेहःसुभृशोष्णवाही||१२९||
शुक्लोपदेहंबहुपिच्छिलाश्रुनेत्रंकफात्स्याद्गुरुतासकण्डुः|
सर्वाणिरूपाणितुसन्निपातान्नेत्रामयाःषण्णवतिस्तुभेदात्||१३०||
तेषामभिव्यक्तिरभिप्रदिष्टाशालाक्यतन्त्रेषुचिकित्सितंच|
पराधिकारेतुनविस्तरोक्तिःशस्तेतितेनात्रननःप्रयासः||१३१||
इतिनेत्ररोगनिदानम्|
तेजोऽनिलाद्यैःसहकेशभूमिंदग्ध्वाऽऽशुकुर्यात्खलतिंनरस्य|
किञ्चित्तुदग्ध्वापलितानिकुर्याद्धरिप्रभत्वंचशिरोरुहाणाम्||१३२||
इत्यूर्ध्वजत्रूत्थगदैकदेशस्तन्त्रेनिबद्धोऽयमशून्यतार्थम्|
अतःपरंभेषजसङ्ग्रहंतुनिबोधसङ्क्षेपतउच्यमानम्||१३३||
इतिखालित्यरोगनिदानम्|
वातात्सकासवैस्वर्येसक्षारंपीनसेवृतम्|
पिबेद्रसंपयश्चोष्णंस्नैहिकंधूममेववा||१३४||
शताह्वात्वग्बलामूलंस्योनाकैरण्डबिल्वजम्|
सारग्वधंपिबेद्वर्तिंमधूच्छिष्टवसाघृतैः||१३५||
अथवासघृतान्सक्तून्कृत्वामल्लकसम्पुटे|
नवप्रतिश्यायवतांधूमंवैद्यःप्रयोजयेत्||१३६||
शङ्खमूर्धललाटार्तौपाणिस्वेदोपनाहनम्|
स्वभ्यक्तेक्षवथुस्रावरोधादौसङ्करादयः||१३७||
घ्रेयाश्चरोहिषाजाजीवचातर्कारिचोरकाः|
त्वक्पत्रमरिचैलानांचूर्णावासोपकुञ्चिकाः||१३८||
स्रोतःशृङ्गाटनासाक्षिशोषेतैलंचनावनम्|
प्रभाव्याजेतिलान्क्षीरेतेनपिष्टांस्तदुष्मणा||१३९||
मन्दस्विन्नान्सयष्ट्याह्वचूर्णांस्तेनैवपीडयेत्|
दशमूलस्यनिष्क्वाथेरास्नामधुककल्कवत्||१४०||
सिद्धंससैन्धवंतैलंदशकृत्वोऽणुतत्स्मृतम्|
स्निग्धस्यास्थापनैर्दोषंनिर्हरेद्वातपीनसे||१४१||
स्निग्धाम्लोष्णैश्चलघ्वन्नंग्राम्यादीनांरसैर्हितम्|
उष्णाम्बुनास्नानपानेनिवातोष्णप्रतिश्रयः||१४२||
चिन्ताव्यायामवाक्चेष्टाव्यवायविरतोभवेत्|
वातजेपीनसेधीमानिच्छन्नेवात्मनोहितम्||१४३||

पैत्तेसर्पिःपिबेत्सिद्धंशृङ्गवेरशृतंपयः|
पाचनार्थंपिबेत्पक्वेकार्यंमूर्धविरेचनम्||१४४||
पाठाद्विरजनीमूर्वापिप्पलीजातिपल्लवैः|
दन्त्याचसाधितंतैलंनस्यंस्यात्पक्वपीनसे||१४५||
पूयास्रेरक्तपित्तघ्नाःकषायानावनानिच|
पाकदाहाढ्यरूक्षेषुशीतालेपाःससेचनाः||१४६||
घ्रेयनस्योपचाराश्चकषायाःस्वादुशीतलाः|
मन्दपित्तेप्रतिश्यायेस्निग्धैःकुर्याद्विरेचनम्||१४७||
घृतंक्षीरंयवाःशालिर्गोधूमाजाङ्गलारसाः|
शीताम्लास्तिक्तशाकानियूषामुद्गादिभिर्हिताः||१४८||
गौरवारोचकेष्वादौ लङ्घनं कफपीनसे |
स्वेदाःसेकाश्चपाकार्थंलिप्तेशिरसिसर्पिषा||१४९||
लशुनंमुद्गचूर्णेनव्योषक्षारघृतैर्युतम्|
देयंकफघ्नवमनमुत्क्लिष्टश्लेष्मणेहितम्||१५०||
अपीनसेपूतिनस्येव्राणस्रावेसकण्डुके|
धूमःशस्तोऽवपीडश्चकटुभिःकफपीनसे||१५१||
मनःशिलावचाव्योषंविडङ्गंहिङ्गुगुग्गुलुः|
चूर्णोघ्रेयःप्रधमनंकटुभिश्चफलैस्तथा||१५२||
भार्गीमदनतर्कारीसुरसादिविपाचिते|
मूत्रेलाक्षावचालम्बाविडङ्गंकुष्ठपिप्पली||१५३||
कृत्वाकल्कंकरञ्जंचतैलंतैःसार्षपंपचेत्|
पाकान्मुक्तेघनेनस्यमेतन्मेदोनिभेकफे||१५४||
स्निग्धस्यव्याहतेवेगेच्छर्दनंकफपीनसे|
वमनीयशृतक्षीरतिलमाषयवागुना||१५५||
वार्ताककुलकव्योषकुलत्थाढकिमुद्गजाः|
यूषाःकफघ्नमन्नंचशस्तमुष्णाम्बुसेच(व)नम्||१५६||
सर्वजित्पीनसेदुष्टेकार्यंशोफेचशोफजित्|
क्षारोऽर्बुदाधिमांसेषुक्रियाशेषेष्ववेक्ष्यच||१५७||
इतिपीनसनासारोगचिकित्सा|
वातिकेशिरसोरोगेस्नेहान्स्वेदान्सनावनान्|
पानान्नमुपनाहांश्चकुर्याद्वातामयापहान्||१५८||
तैलभृष्टैरगुर्वाद्यैःसुखोष्णैरुपनाहनम्|
जीवनीयैःसुमनसामत्स्यैर्मांसैश्चशस्यते||१५९||
रास्नास्थिरादिभिःसिद्धंसक्षीरंनस्यमर्तिनुत्|
तैलंरास्नाद्विकाकोलीशर्कराभिरथापिवा||१६०||
बलामधूकयष्ट्याह्वविदारीचन्दनोत्पलैः|
जीवकर्षभकद्राक्षाशर्कराभिश्चसाधितः||१६१||
प्रस्थस्तैलस्यसक्षीरोजाङ्गलार्धतुलारसे|
नस्यंसर्वोर्ध्वजत्रूत्थवातपित्तामयापहम्||१६२||
दशमूलबलारास्नात्रिफलामधुकैःसह|
मयूरंपक्षपित्तान्त्रशकृत्तुण्डाङ्घ्रिवर्जितम्||१६३||
जलेपक्त्वाघृतप्रस्थंतस्मिन्क्षीरसमंपचेत्|
मधुरैःकार्षिकैःकल्कैःशिरोरोगार्दितापहम्||१६४||
कर्णाक्षिनासिकाजिह्वाताल्वास्यगलरोगनुत्|
मायूरमितिविख्यातमूर्ध्वजत्रुगदापहम्||१६५||
इतिमायूरघृतम्|
एतेनैवकषायेणघृतप्रस्थंविपाचयेत्|
चतुर्गुणेनपयसाकल्कैरेभिश्चकार्षिकैः||१६६||
जीवन्तीत्रिफलामेदामृद्वीकर्धिपरूषकैः|
समङ्गाचविकाभार्गीकाश्मरीसुरदारुभिः||१६७||
आत्मगुप्तामहामेदातालखर्जूरमस्तकैः|
मृणालबिसशालूकशृङ्गीजीवकपद्मकैः||१६८||
शतावरीविदारीक्षुबृहतीसारिवायुगैः|
मूर्वाश्वदंष्ट्रर्षभकशृङ्गाटककसेरुकैः||१६९||
रास्नास्थिरातामलकीसूक्ष्मैलाशटिपौष्करैः|
पुनर्नवातुगाक्षीरीकाकोलीधन्वयासकैः||१७०||
खर्जूराक्षोटवाताममुञ्जाताभिषुकैरपि|
द्रव्यैरेभिर्यथालाभंपूर्वकल्पेनसाधितम्||१७१||
नस्येपानेतथाऽभ्यङ्गेबस्तौचैवप्रयोजयेत्|
शिरोरोगेषुसर्वेषुकासेश्वासेचदारुणे||१७२||
मन्यापृष्ठग्रहेशोषेस्वरभेदेतथाऽर्दिते|
योन्यसृक्शुक्रदोषेषुशस्तंवन्ध्यासुतप्रदम्||१७३||
ऋतुस्नातातथानारीपीत्वापुत्रंप्रसूयते|
महामायूरमित्येतद्घृतमात्रेयपूजितम्||१७४||
इतिमहामायूरघृतम्|
आखुभिःकुक्कुटैर्हंसैःशशैश्चापिहिबुद्धिमान्|
कल्पेनानेनविपचेत्सर्पिरूर्ध्वगदापहम्||१७५||
पैत्तेघृतंपयःसेकाःशीतालेपाःसनावनाः|
जीवनीयानिसर्पींषिपानान्नंचापिपित्तनुत्||१७६||
चन्दनोशीरयष्ट्याह्वबलाव्याघ्रनखोत्पलैः|
क्षीरपिष्टैःप्रदेहःस्याच्छृतैर्वापरिषेचनम्||१७७||
त्वक्पत्रशर्कराकल्कःसुपिष्टस्तण्डुलाम्बुना|
कार्योऽवपीडःसर्पिश्चनस्यंतस्यानुपैत्तिके||१७८||
यष्ट्याह्वचन्दनानन्ताक्षीरसिद्धंघृतंहितम्|
नावनंशर्कराद्राक्षामधूकैर्वाऽपिपित्तजे||१७९||
कफजेस्वेदितंधूमनस्यप्रधमनादिभिः|
शुद्धंप्रलेपपानान्नैःकफघ्नैःसमुपाचरेत्||१८०||
पुराणसर्पिषःपानैस्तीक्ष्णैर्बस्तिभिरेवच|
कफानिलोत्थितेदाहःशेषयोरक्तमोक्षणम्||१८१||
एरण्डनलदक्षौमगुग्गुल्वगुरुचन्दनैः|
धूमवर्तिंपिबेद्गन्धैरकुष्ठतगरैस्तथा||१८२||
सन्निपातभवेकार्यासन्निपातहिताक्रिया|
क्रिमिजेचैवकर्तव्यंतीक्ष्णंमूर्धविरेचनम्||१८३||
त्वग्दन्तीव्याघ्रकरजविडङ्गनवमालिकाः|
अपामार्गफलंबीजंनक्तमालशिरीषयोः|
क्षवकोऽश्मन्तकोबिल्वंहरिद्राहिङ्गुयूथिका||१८४||
फणिज्झकश्चतैस्तैलमविमूत्रेचतुर्गुणे|
सिद्धंस्यान्नावनंचूर्णंचैषांप्रधमनंहितम्||१८५||
फलंशिग्रुकरञ्जाभ्यांसव्योषंचावपीडकः|
कषायःस्वरसःक्षारश्चूर्णंकल्कोऽवपीडकः||१८६||
इतिशिरोरोगचिकित्सा|

शुक्ततिक्तकटुक्षौद्रकषायैःकवलग्रहः|
धूमःप्रधमनंशुद्धिरधश्छर्दनलङ्घनम्||१८७||
भोज्यंचमुखरोगेषुयथास्वंदोषनुद्धितम्|
पिप्पल्यगुरुदार्वीत्वग्यवक्षाररसाञ्जनम्||१८८||
पाठांतेजोवतींपथ्यांसमभागंविचूर्णयेत्|
मुखरोगेषुसर्वेषुसक्षौद्रंतद्विधारयेत्||१८९||
सीधुमाधवमाध्वीकैःश्रेष्ठोऽयंकवलग्रहः|
तेजोह्वामभयामेलांसमङ्गांकटुकांघनम्||१९०||
पाठांज्योतिष्मतींलोध्रंदार्वींकुष्ठंचचूर्णयेत्|
दन्तानांघर्षणंरक्तस्रावकण्डूरुजापहम्||१९१||
पञ्चकोलकतालीसपत्रैलामरिचत्वचः|
पलाशमुष्ककक्षारयवक्षाराश्चचूर्णिताः||१९२||
गुडेपुराणेद्विगुणेक्वथितेगुटिकाःकृताः|
कर्कन्धुमात्राःसप्ताहंस्थितामुष्ककभस्मनि||१९३||
कण्ठरोगेषुसर्वेषुधार्याःस्युरमृतोपमाः|
गृहधूमोयवक्षारःपाठाव्योषंरसाञ्जनम्||१९४||
तेजोह्वात्रिफलालोध्रंचित्रकश्चेतिचूर्णितम्|
सक्षौद्रंधारयेदेतद्गलरोगविनाशनम्||१९५||
कालकंनामतच्चूर्णंदन्तास्यगलरोगनुत्|
इतिकालकचूर्णम्|
मनःशिलायवक्षारोहरितालंससैन्धवम्||१९६||
दार्वीत्वक्चेतितच्चूर्णंमाक्षिकेणसमायुतम्|
मूर्च्छितंघृतमण्डेनकण्ठरोगेषुधारयेत्||१९७||
मुखरोगेषुचश्रेष्ठंपीतकंनामकीर्तितम्|
इतिपीतकचूर्णम्|
मृद्वीकाकटुकाव्योषंदार्वीत्वक्त्रिफलाघनम्||१९८||
मूर्च्छितंघृतमण्डेनकण्ठरोगेषुधारयेत्|
पाठारसाञ्जनंमूर्वातेजोह्वेतिचचूर्णितम्||१९९||
क्षौद्रयुक्तंविधातव्यंगलरोगेभिषग्जितम्|
योगास्त्वेतेत्रयःप्रोक्तावातपित्तकफापहाः||२००||
कटुकातिविषापाठादार्वीमुस्तकलिङ्गकाः|
गोमूत्रक्वथिताःपेयाःकण्ठरोगविनाशनाः||२०१||
स्वरसःक्वथितोदार्व्याघनीभूतोरसक्रिया|
सक्षौद्रामुखरोगासृग्दोषनाडीव्रणापहा||२०२||
तालुशोषेत्वतृष्णस्यसर्पिरौत्तरभक्तिकम्|
नावनंमधुराःस्निग्धाःशीताश्चैवरसाहिताः||२०३||
मुखपाकेसिराकर्मशिरःकायविरेचनम्|
मूत्रतैलघृतक्षौद्रक्षीरैश्चकवलग्रहाः||२०४||
सक्षौद्रास्त्रिफलापाठामृद्वीकाजातिपल्लवाः|
कषायतिक्तकाःशीताःक्वाथाश्चमुखधावनाः||२०५||
तुलांखदिरसारस्यद्विगुणामरिमेदसः|
प्रक्षाल्यजर्जरीकृत्यचतुर्द्रोणेऽम्भसःपचेत्||२०६||
द्रोणशेषंकषायंतंपूत्वाभूयःपचेच्छनैः|
ततस्तस्मिन्घनीभूतेचूर्णीकृत्याक्षभागिकम्||२०७||
चन्दनंपद्मकोशीरंमञ्जिष्ठाधातकीघनम्|
प्रपौण्डरीकंयष्ट्याह्वत्वगेलापद्मकेशरम्||२०८||
लाक्षांरसाञ्जनंमांसीत्रिफलालोध्रवालकम्|
रजन्यौफलिनीमेलांसमङ्गांकट्फलंवचाम्||२०९||
यवासागुरुपत्तङ्गगैरिकाञ्जनमावपेत्|
लवङ्गनखकक्कोलजातिकोशान्पलोन्मितान्||२१०||
कर्पूरकुडवंचापिक्षिपेच्छीतेऽवतारिते|
ततस्तुगुटिकाःकार्याःशुष्काश्चास्येनधारयेत्||२११||
तैलंचानेनकल्केनकषायेणचसाधयेत्|
दन्तानांचलनभ्रंशशौशिर्यक्रिमिरोगनुत्||२१२||
मुखपाकास्यदौर्गन्ध्यजाड्यारोचकनाशनम्|
स्रावोपलेपपैच्छिल्यवैस्वर्यगलशोषनुत्||२१३||
दन्तास्यगलरोगेषुसर्वेष्वेतत्परायणम्|
खदिरादिगुटीकेयंतैलंचखदिरादिकम्||२१४||
इतिखदिरादिगुटिकातैलंच|
अरुचौकवलग्राहाधूमाःसमुखधावनाः|
मनोज्ञमन्नपानंचहर्षणाश्वासनानिच||२१५||
कुष्ठसौवर्चलाजाजीशर्करामरिचंबिडम्|
धात्र्येलापद्मकोशीरपिप्पल्युत्पलचन्दनम्||२१६||
लोध्रंतेजोवतीपथ्यात्र्यूषणंसयवाग्रजम्|
आर्द्रदाडिमनिर्यासश्चाजाजीशर्करायुतः||२१७||
सतैलमाक्षिकास्त्वेतेचत्वारःकवलग्रहाः|
चतुरोऽरोचकान्हन्युर्वाताद्येकजसर्वजान्||२१८||
कारवीमरिचाजाजीद्राक्षावृक्षाम्लदाडिमम्|
सौवर्चलंगुडःक्षौद्रंसर्वारोचकनाशनम्||२१९||
बस्तिंसमीरणे, पित्तेविरेकं, वमनंकफे|
कुर्याद्धृद्यानुकूलानिहर्षणंचमनोघ्नजे||२२०||
इत्यरोचकचिकित्सा|
कर्णशूलेतुवातघ्नीहितापीनसवत्क्रिया|
प्रदेहाःपूरणंनस्यंपाकस्रावेव्रणक्रियाः||२२१||
भोज्यानिचयथादोषंकुर्यात्स्नेहांश्चपूरणान्|
हिङ्गुतुम्बरुशुण्ठीभिस्तैलंतुसार्षपंपचेत्||२२२||
एतद्धिपूरणंश्रेष्ठंकर्णशूलनिवारणम्|
देवदारुवचाशुण्ठीशताह्वाकुष्ठसैन्धवैः||२२३||
तैलंसिद्धंबस्तमूत्रेकर्णशूलनिवारणम्|
वराटकान्समाहृत्यदहेन्मृद्भाजनेनवे||२२४||
तद्भस्मश्च्योतयेत्तेनगन्धतैलंविपाचयेत्|
रसाञ्जनस्यशुण्ठ्याश्चकल्काभ्यांकर्णशूलनुत्||२२५||
शुष्कमूलकशुण्ठानांक्षारोहिङ्गुमहौषधम्|
शतपुष्पावचाकुष्ठंदारुशिग्रुरसाञ्जनम्||२२६||
सौवर्चलयवक्षारस्वर्जिकोद्भिदसैन्धवम्|
भूर्जग्रन्थिर्बिडंमुस्तंमधुशुक्तंचतुर्गुणम्||२२७||
मातुलुङ्गरसश्चैवकदल्यारसएवच|
सर्वैरेतैर्यथोद्दिष्टैःक्षारतैलंविपाचयेत्||२२८||
बाधिर्यंकर्णनादश्चपूयस्रावश्चदारुणः|
क्रिमयःकर्णशूलंचपूरणादस्यनश्यति||२२९||
मुखकर्णाक्षिरोगेषुयथोक्तंपीनसेविधिम्|
कुर्याद्भिषक्समीक्ष्यादौदोषकालबलाबलम्||२३०||
इतिकर्णरोगचिकित्सा|
उत्पन्नमात्रेतरुणेनेत्ररोगेबिडालकः|
कार्योदाहोपदेहाश्रुशोफरागानिवारणः||२३१||
नागरंसैन्धवंसर्पिर्मण्डेनचरसक्रिया|
निघृष्टंवातिकेतद्वन्मधुसैन्धवगैरिकम्||२३२||
तथाशावरकंलोध्रंघृतभृष्टंबिडालकः|
तद्वत्कार्योहरीतक्याघृतभृष्टोरुजापहः||२३३||
पैत्तिकेचन्दनानन्तामञ्जिष्ठाभिर्बिडालकः|
कार्यःपद्मकयष्ट्याह्वमांसीकालीयकैस्तथा||२३४||
गैरिकंसैन्धवंमुस्तंरोचनाचरसक्रिया|
कफेकार्यातथाक्षौद्रंप्रियङ्गुःसमनःशिला||२३५||
सन्निपातेतुसर्वैःस्याद्बहिरक्ष्णोःप्रलेपनम्|
पक्ष्माण्यस्पृश्यताकार्यंसम्पक्वेत्वञ्जनंत्र्यहात्||२३६||
आश्च्योतनंमारुतजेक्वाथोबिल्वादिभिर्हितः|
कोष्णःसैरण्डतर्कारीबृहतीमधुशिग्रुभिः||२३७||
पृथ्वीकादार्विमञ्जिष्ठालाक्षाद्विमधुकोत्पलैः|
क्वाथःसशर्करःशीतःपूरणंरक्तपित्तनुत्||२३८||
नागरत्रिफलामुस्तनिम्बवासारसःकफे|
कोष्णमाश्च्योतनंमिश्रैरोषधैःसान्निपातके||२३९||
बृहत्येरण्डमूलत्वक्शिग्रोःपुष्पंससैन्धवम्|
अजाक्षीरेणपिष्टंस्याद्वर्तिर्वाताक्षिरोगनुत्||२४०||
सुमनःकोरकाःशङ्ख्स्त्रिफलामधुकंबला|
पित्तरक्तापहावर्तिःपिष्टादिव्येनवारिणा||२४१||
सैन्धवंत्रिफलाव्योषंशङ्खनाभिःसमुद्रजः|
फेनःशैलेयकंसर्जोवर्तिःश्लेष्माक्षिरोगनुत्||२४२||
अमृताह्वाबिसंबिल्वंपटोलंछागलंशकृत्|
प्रपौण्डरीकंयष्ट्याह्वंदार्वीकालानुसारिवा||२४३||
एषामष्टपलान्भागान्सुधौताञ्जर्जरीकृतान्|
तोयेपक्त्वारसेपूतेभूयःपक्वेरसेघने||२४४||
कर्षंचश्वेतमरिचाज्जातीपुष्पान्नवात्पलम्|
चूर्णंक्षिप्त्वाकृतावर्तिःसर्वघ्नीदृक्प्रसादनी||२४५||
शङ्खप्रवालवैदूर्यलौहताम्रप्लवास्थिभिः|
स्रोतोजश्वेतमरिचैर्वर्तिःसर्वाक्षिरोगनुत्||२४६||
शाणार्धंमरिचाद्द्वौचपिप्पल्यर्णवफेनयोः|
शाणार्धंसैन्धवाच्छाणानवसौवीरकाञ्जनात्||२४७||
पिष्टंसुसूक्ष्मंचित्रायांचूर्णाञ्जनमिदंशुभम्|
कण्डूकाचकफार्तानांमलानांचविशोधनम्||२४८||
बस्तमूत्रेत्र्यहंस्थाप्यमेलाचूर्णंसुभावितम्|
चूर्णाञ्जनंहितैमिर्यक्रिमिपिल्लमलापहम्||२४९||
सौवीरमञ्जनंतुत्थंताप्योधातुर्मनःशिला|
चक्षुष्यामधुकंलोहामणयःपौष्पमञ्जनम्||२५०||
सैन्धवंशौकरीदंष्ट्राकतकंचाञ्जनंशुभम्|
तिमिरादिषुचुर्णंवावर्तिर्वेयमनुत्तमा||२५१||
कतकस्यफलंशङ्खःसैन्धवंत्र्यूषणंसिता|
फेनोरसाञ्जनंक्षौद्रंविडङ्गानिमनःशिला||२५२||
कुक्कुटाण्डकपालानिवर्तिरेषाव्यपोहति|
तिमिरंपटलंकाचंमलंचाशुसुखावती||२५३||
इतिसुखावतीवर्तिः|
त्रिफलाकुक्कुटाण्डत्वक्कासीसमयसोरजः|
नीलोत्पलंविडङ्गानिफेनंचसरितांपतेः||२५४||
आजेनपयसापिष्ट्वाभावयेत्ताम्रभाजने|
सप्तरात्रंस्थितंभूयःपिष्ट्वाक्षीरेणवर्तयेत्||२५५||
एषादृष्टिप्रदावर्तिरन्धस्याभिन्नचक्षुषः||२५६||
इतिदृष्टिप्रदावर्तिः|
वदनेकृष्णसर्पस्यनिहितंमासमञ्जनम्||२५६||
ततस्तस्मात्समृद्धृत्यसुशुष्कंचूर्णयेद्बुधः|
सुमनःकोरकैःशुष्कैरर्धांशैःसैन्धवेनच||२५७||
एतन्नेत्राञ्जनंकार्यंतिमिरघ्नमनुत्तमम्|
पिप्पल्यःकिंशुकरसोवसासर्पस्यसैन्धवम्||२५८||
जीर्णंघृतंचसर्वाक्षिरोगघ्नीस्याद्रसक्रिया|
कृष्णसर्पवसाक्षौद्रंरसोधात्र्यारसक्रियाः||२५९||
शस्तासर्वाक्षिरोगेषुकाचार्बुदमलेषुच|
धात्रीरसाञ्जनक्षौद्रसर्पिर्भिस्तुरसक्रिया||२६०||
पित्तरक्ताक्षिरोगघ्नीतैमिर्यपटलापहा|
धात्रीसैन्धवपिप्पल्यःस्युरल्पमरिचाःसमाः||२६१||
क्षौद्रयुक्तानिहन्त्यान्ध्यंपटलंचरसक्रिया|२६२|
इतिनेत्ररोगचिकित्सा|
Principles of treatment: Treatment of critical stage of freshly occurred eye diseases
खालित्येपलितेवल्यांहरिलोम्निचशोधितम्||२६२||
नस्यैस्तैलैःशिरोवक्रप्रलेपैश्चाप्युपाचरेत्|
सिद्धंविदारीगन्धाद्यैर्जीवनीयैरथापिच||२६३||
नस्यंस्यादणुतैलंवाखालित्यपलितापहम्|
क्षीरात्सहचराद्भृङ्गराजाच्चसौरसाद्रसात्||२६४||
प्रस्थैस्तुकुडवस्तैलाद्यष्ट्याह्वपलकल्कितः|
सिद्धःशिलासमेभाण्डेमेषशृङ्गादिषुस्थितः||२६५||
नस्यंस्याद्भिषजासम्यग्योजितंपलितापहम्|
भिषजाक्षीरपिष्टौवादुग्धिकाकरवीरकौ||२६६||
उत्पाट्यपलितेदेयौतावुभौपलितापहौ|
मार्कवस्वरसात्क्षीराद्द्विप्रस्थंमधुकात्पलम्||२६७||
तैःपचेत्कुडवंतैलात्तन्नस्यंपलितापहम्|
आदित्यवल्ल्यामूलानिकृष्णशैरेयकस्यच||२६८||
सुरसस्यचपत्राणिपत्रंकृष्णशणस्यच|
मार्कवःकाकमाचीचमधुकंदेवदारुच||२६९||
पृथग्दशपलांशानिपिप्पल्यस्त्रिफलाऽञ्जनम्|
प्रपौण्डरीकंमञ्जिष्ठालोध्रंकृष्णागुरूत्पलम्||२७०||
आम्रास्थिकर्दमःकृष्णोमृणालंरक्तचन्दनम्|
नीलीभल्लातकास्थीनिकासीसंमदयन्तिका||२७१||
सोमराज्यसनःशस्त्रंकृष्णौपिण्डीतचित्रकौ|
पुष्करार्जुनकाश्मर्याण्याम्रजम्बूफलानिच||२७२||
पृथक्पञ्चपलांशानितैःपिष्टैराढकंपचेत्|
बैभीतकस्यतैलस्यधात्रीरसचतुर्गुणम्||२७३||
कुर्यादादित्यपाकंवायावच्छुष्कोभवेद्रसः|
लोहपात्रेततःपूतंसंशुद्धमुपयोजयेत्||२७४||
पानेनस्यक्रियायांचशिरोभ्यङ्गेतथैवच|
एतच्चक्षुष्यमायुष्यंशिरसःसर्वरोगनुत्||२७५||
महानीलमितिख्यातंपलितघ्नमनुत्तमम्|
इतिमहानीलतैलम्|
प्रपौण्डरीकमधुकपिप्पलीचन्दनोत्पलैः||२७६||
कार्षिकैस्तैलकुडवोद्विगुणामलकीरसः|
सिद्धःसप्रतिमर्शःस्यात्सर्वमूर्धगदापहः||२७७||
(पलितघ्नोविशेषेणकृष्णात्रेयेणभाषितः|)
क्षीरंप्रियालयष्ट्याह्वेजीवकाद्योगणस्तिलाः||२७८||
कृष्णावक्त्रेप्रलेपःस्याद्धरिलोमनिवारणः|
तिलाःसामलकाश्चैवकिञ्जल्कोमधुकंमधु||२७९||
बृंहयेद्रञ्जयेचैतत्केशान्मूर्धप्रलेपनात्|
पचेत्सैन्धवशुक्ताम्लैरयश्चूर्णंसतण्डुलम्||२८०||
तेनालिप्तंशिरःशुद्धमस्निग्धमुषितंनिशि|
तत्प्रातस्त्रिफलाधौतंस्यात्कृष्णमृदुमूर्धजम्||२८१||
अयश्चूर्णोऽम्लपिष्टश्चरागःसत्रिफलोवरः|
कुर्याच्छेषेषुरोगेषुक्रियांस्वांस्वाच्चिकित्सितात्|
शेषेष्वादौचनिर्दिष्टासिद्धौचान्याप्रवक्ष्यते||२८२||
इतिखालित्यादिचिकित्सा|
सर्पींष्युपरिभक्तानिस्वरभेदेऽनिलात्मके|
तैलैश्चतुष्प्रयोगैश्चबलारास्नामृताह्वयैः||२८३||
बर्हितित्तिरिदक्षाणांपञ्चमूलशृतान्रसान्|
मायूरंक्षीरसर्पिर्वापिबेत्त्र्यूषणमेववा||२८४||
पैत्तिकेतुविरेकःस्यात्पयश्चमधुरैःशृतम्|
सर्पिर्गुडाघृतंतिक्तंजीवनीयंवृषस्यवा||२८५||
कफजेस्वरभेदेतुतीक्ष्णंमूर्धविरेचनम्|
विरेकोवमनंधूमोयवान्नकटुसेवनम्||२८६||
चव्यभार्ग्यभयाव्योषक्षारमाक्षिकचित्रकान्|
लिह्याद्वापिप्पलीपथ्येतीक्ष्णंमद्यंपिबेच्चसः||२८७||
रक्तजेस्वरभेदेतुसघृताजाङ्गलारसाः|
द्राक्षाविदारीक्षुरसाःसघृतक्षौद्रशर्कराः||२८८||
यच्चोक्तंक्षयकासघ्नंतच्चसर्वंचिकित्सितम्|
पित्तजस्वरभेदघ्नंसिरावेधश्चरक्तजे||२८९||
सन्निपातेहिताःसर्वाःक्रियानतुसिराव्यधः|
इत्युक्तंस्वरभेदस्यसमासेनचिकित्सितम्||२९०||
इतिस्वरभेदचिकित्सा|

भवन्तिचात्र-
वातपित्तकफानॄणांबस्तिहृन्मूर्धसंश्रयाः|
तस्मात्तत्स्थानसामीप्याद्धर्तव्यावमनादिभिः||२९१||
अध्यात्मलोकोवाताद्यैर्लोकोवातरवीन्दुभिः|
पीड्यतेधार्यतेचैवविकृताविकृतैस्तथा||२९२||
विरुद्धैरपिनत्वेतेगुणैर्घ्नन्तिपरस्परम्|
दोषाःसहजसात्म्यत्वाद्विषंघोरमहीनिव||२९३||
तत्रश्लोकः-
त्रिमर्मजानांरोगाणांनिदानाकृतिभेषजम्|
विस्तरेणपृथग्दिष्टंत्रिमर्मीयेचिकित्सिते||२९४||
इत्यग्निवेशकृतेतन्त्रेचरकप्रतिसंस्कृतेऽप्राप्तेदृढबलसम्पूरितेचिकित्सास्थानेत्रिमर्मीयचिकित्सितंनामषड्विंशोऽध्यायः||२६||


Chapter 28 
अथातो वातव्याधिचिकित्सितं व्याख्यास्यामः ||१||
इति ह स्माह भगवानात्रेयः ||२||

वायुरायुर्बलं वायुर्वायुर्धाता शरीरिणाम् |
वायुर्विश्वमिदं सर्वं प्रभुर्वायुश्च कीर्तितः ||३||
अव्याहतगतिर्यस्य स्थानस्थः प्रकृतौ स्थितः |
वायुः स्यात्सोऽधिकं जीवेद्वीतरोगः समाः शतम् ||४||

प्राणोदानसमानाख्यव्यानापानैः स पञ्चधा |
देहं तन्त्रयते सम्यक् स्थानेष्वव्याहतश्चरन् ||५||
स्थानं प्राणस्य मूर्धोरःकण्ठजिह्वास्यनासिकाः [१] |
ष्ठीवनक्षवथूद्गारश्वासाहारादि कर्म च ||६||
उदानस्य पुनः स्थानं नाभ्युरः कण्ठ एव च |
वाक्प्रवृत्तिः प्रयत्नौर्जोबलवर्णादि कर्म च ||७||
स्वेददोषाम्बुवाहीनि स्रोतांसि समधिष्ठितः |
अन्तरग्नेश्च पार्श्वस्थः समानोऽग्निबलप्रदः ||८||
देहं व्याप्नोति सर्वं तु व्यानः शीघ्रगतिर्नृणाम् |
गतिप्रसारणाक्षेपनिमेषादिक्रियः सदा ||९||
वृषणौ बस्तिमेढ्रं च नाम्भूरू वङ्क्षणौ गुदम् |
अपानस्थानमन्त्रस्थः शुक्रमूत्रशकृन्ति [२] च ||१०||
सृजत्यार्तवगर्भौ च युक्ताः स्थानस्थिताश्च ते |
स्वकर्म कुर्वते देहो धार्यते तैरनामयः ||११||
विमार्गस्था ह्ययुक्ता वा रोगैः स्वस्थानकर्मजैः |
शरीरं पीडयन्त्येते प्राणानाशु हरन्ति च ||१२||
सङ्ख्यामप्यतिवृत्तानां तज्जानां हि प्रधानतः |
अशीतिर्नखभेदाद्या रोगाः सूत्रे निदर्शिताः ||१३||
तानुच्यमानान् पर्यायैः सहेतूपक्रमाञ्छृणु |
केवलं वायुमुद्दिश्य स्थानभेदात्तथाऽऽवृतम् ||१४||
रूक्षशीताल्पलघ्वन्नव्यवायातिप्रजागरैः |
विषमादुपचाराच्च दोषासृक्स्रवणादति ||१५||
लङ्घनप्लवनात्यध्वव्यायामातिविचेष्टितैः |
धातूनां सङ्क्षयाच्चिन्ताशोकरोगातिकर्षणात् ||१६||
दुःखशय्यासनात् क्रोधाद्दिवास्वप्नाद्भयादपि |
वेगसन्धारणादामादभिघातादभोजनात् ||१७||
मर्माघाताद्गजोष्ट्राश्वशीघ्रयानापतंसनात् |
देहे स्रोतांसि रिक्तानि पूरयित्वाऽनिलो बली ||१८||
करोति विविधान् व्याधीन् सर्वाङ्गैकाङ्गसंश्रितान् |१९|
अव्यक्तं लक्षणं तेषां पूर्वरूपमिति स्मृतम् ||१९||
आत्मरूपं तु तद्व्यक्तमपायो लघुता पुनः |२०|

सङ्कोचः पर्वणां स्तम्भो भेदोऽस्थ्नां पर्वणामपि ||२०||
लोमहर्षः प्रलापश्च पाणिपृष्ठशिरोग्रहः |
खाञ्ज्यपाङ्गुल्यकुब्जत्वं शोषोऽङ्गानामनिद्रता ||२१||
गर्भशुक्ररजोनाशः स्पन्दनं गात्रसुप्तता |
शिरोनासाक्षिजत्रूणां ग्रीवायाश्चापि हुण्डनम् ||२२||
भेदस्तोदार्तिराक्षेपो मोहश्चायास एव च |
एवंविधानि रूपाणि करोति कुपितोऽनिलः ||२३||
हेतुस्थानविशेषाच्च भवेद्रोगविशेषकृत् |२४|
तत्र कोष्ठाश्रिते दुष्टे निग्रहो मूत्रवर्चसोः ||२४||
ब्रध्नहृद्रोगगुल्मार्शःपार्श्वशूलं च मारुते |
सर्वाङ्गुकुपिते वाते गात्रस्फुरणभञ्जने ||२५||
वेदनाभिः परीतश्च स्फुटन्तीवास्य सन्धयः |
ग्रहो विण्मूत्रवातानां शूलाध्मानाश्मशर्कराः ||२६||
जङ्घोरुत्रिकपात्पृष्ठरोगशोषौ गुदस्थिते |

हृन्नाभिपार्श्वोदररुक्तृष्णोद्गारविसूचिकाः ||२७||
कासः कण्ठास्यशोषश्च श्वासश्चामाशयस्थिते |

पक्वाशयस्थोऽन्त्रकूजं शूलाटोपौ करोति च ||२८||
कृच्छ्रमूत्रपुरीषत्वमानाहं त्रिकवेदनाम् |

श्रोत्रादिष्विन्द्रियवधं कुर्याद्दुष्टसमीरणः ||२९||

त्वग्रूक्षा स्फुटिता सुप्ता कृशा कृष्णा च तुद्यते |
आतन्यते सरागा च पर्वरुक् त्वक्स्थितेऽनिले ||३०||

रुजस्तीव्राः ससन्तापा वैवर्ण्यं कृशताऽरुचिः |
गात्रे चारूंषि भुक्तस्य स्तम्भश्चासृग्गतेऽनिले ||३१||

गुर्वङ्गं तुद्यतेऽत्यर्थं दण्डमुष्टिहतं तथा |
सरुक् श्रमितमत्यर्थं [२] मांसमेदोगतेऽनिले ||३२||
भेदोऽस्थिपर्वणां सन्धिशूलं मांसबलक्षयः |
अस्वप्नः सन्तता रुक् च मज्जास्थिकुपितेऽनिले ||३३||
क्षिप्रं मुञ्चति बध्नाति शुक्रं गर्भमथापि वा |
विकृतिं जनयेच्चापि शुक्रस्थः कुपितोऽनिलः ||३४||
बाह्याभ्यन्तरमायामं खल्लिं कुब्जत्वमेव च |
सर्वाङ्गैकाङ्गरोगांश्च कुर्यात् स्नायुगतोऽनिलः ||३५||

शरीरं मन्दरुक्शोफं शुष्यति स्पन्दते तथा |
सुप्तास्तन्व्यो महत्यो वा सिरा वाते सिरागते ||३६||
When vitiated vata is located in vascular tissue it leads to mildly painful edema in the body, 

वातपूर्णदृतिस्पर्शः शोथः सन्धिगतेऽनिले |
प्रसारणाकुञ्चनयोः प्रवृत्तिश्च [३] सवेदना ||३७||
(इत्युक्तं [४] स्थानभेदेन वायोर्लक्षणमेव च) |३८|
अतिवृद्धः शरीरार्धमेकं वायुः प्रपद्यते |
यदा तदोपशोष्यासृग्बाहुं पादं च जानु च ||३८||
तस्मिन् सङ्कोचयत्यर्धे मुखं जिह्मं करोति च |
वक्रीकरोति नासाभूललाटाक्षिहनूस्तथा ||३९||
ततो वक्रं व्रजत्यास्ये भोजनं वक्रनासिकम् [१] |
स्तब्धं नेत्रं कथयतः क्षवथुश्च निगृह्यते ||४०||
दीना जिह्मा समुत्क्षिप्ता कला [२] सज्जति चास्य वाक् |
दन्ताश्चलन्ति बाध्येते श्रवणौ भिद्यते स्वरः ||४१||
पादहस्ताक्षिजङ्घोरुशङ्खश्रवणगण्डरुक् [३] |
अर्धे तस्मिन्मुखार्धे वा केवले स्यात्तदर्दितम् ||४२||
मन्ये संश्रित्य वातोऽन्तर्यदा नाडीः प्रपद्यते |
मन्यास्तम्भं तदा कुर्यादन्तरायामसञ्ज्ञितम् ||४३||
अन्तरायम्यते ग्रीवा मन्या च स्तभ्यते भृशम् |
दन्तानां दंशनं लाला पृष्ठायामः [१] शिरोग्रहः ||४४||
जृम्भा वदनसङ्गश्चाप्यन्तरायामलक्षणम् |
(इत्युक्तस्त्वन्तरायामो [२] ... |४५|
...बहिरायाम उच्यते) ||४५||
पृष्ठमन्याश्रिता बाह्याः शोषयित्वा सिरा बली |
वायुः कुर्याद्धनुस्तम्भं बहिरायामसञ्ज्ञकम् ||४६||
चापवन्नाम्यमानस्य पृष्ठतो नीयते शिरः |
उर उत्क्षिप्यते मन्या स्तब्धा ग्रीवाऽवमृद्यते ||४७||
दन्तानां दशनं जृम्भा लालास्रावश्च वाग्ग्रहः |
जातवेगो निहन्त्येष वैकल्यं वा प्रयच्छति ||४८||
हनुमूले स्थितो बन्धात् संस्रयत्यनिलो हनू |
विवृतास्यत्वमथवा कुर्यात् [१] स्तब्धमवेदनम् ||४९||
हनुग्रहं च संस्तभ्य हनुं(नू)संवृतवक्रताम् |५०|
मुहुराक्षिपति क्रुद्धो गात्राण्याक्षेपकोऽनिलः ||५०||
पाणिपादं च संशोष्य सिराः सस्नायुकण्डराः |५१|
पाणिपादशिरःपृष्ठश्रोणीः स्तभ्नाति मारुतः ||५१||
दण्डवत्स्तब्धगात्रस्य दण्डकः सोऽनुपक्रमः |५२|

स्वस्थः स्यादर्दितादीनां मुहुर्वेगे [१] गतेऽगते ||५२||
पीड्यते पीडनैस्तैस्तैर्भिषगेतान् विवर्जयेत् |५३|

हत्वैकं मारुतः पक्षं दक्षिणं वाममेव वा ||५३||
कुर्याच्चेष्टानिवृत्तिं हि रुजं वाक्स्तमभमेव [१] च |
गृहीत्वाऽर्धं शरीरस्य सिराः स्नायूर्विशोष्य च ||५४||
पादं सङ्कोचयत्येकं हस्तं वा तोदशूलकृत् |
एकाङ्गरोगं तं विद्यात् सर्वाङ्गं [२] सर्वदेहजम् ||५५||

स्फिक्पूर्वा कटिपृष्ठोरुजानुजङ्घापदं क्रमात् |
गृध्रसी स्तम्भरुक्तोदैर्गृह्णाति स्पन्दते मुहुः ||५६||
वाताद्वातकफात्तन्द्रागौरवारोचकान्विता |
खल्ली तु पादजङ्घोरुकरमूलावमोटनी ||५७||

स्थानानामनुरूपैश्च लिङ्गैः शेषान् विनिर्दिशेत् |५८|

सर्वेष्वेतेषु संसर्गं पित्ताद्यैरुपलक्षयेत् ||५८||
वायोर्धातुक्षयात् कोपो मार्गस्यावरणेन च (वा) |
वातपित्तकफा देहे सर्वस्रोतोऽनुसारिणः ||५९||
वायुरेव हि सूक्ष्मत्वाद्द्वयोस्तत्राप्युदीरणः [१] |
कुपितस्तौ समुद्धूय तत्र तत्र क्षिपन् गदान् ||६०||
करोत्यावृतमार्गत्वाद्रसादींश्चोपशोषयेत् |६१|
लिङ्गं पित्तावृते दाहस्तृष्णा शूलं भ्रमस्तमः [१] ||६१||
कट्वम्ललवणोष्णैश्च विदाहः शीतकामिता |
शैत्यगौरवशूलानि कट्वाद्युपशयोऽधिकम् ||६२||
लङ्घनायासरूक्षोष्णकामिता च कफावृते |
रक्तावृते सदाहार्तिस्त्वङ्मांसान्तरजो भृशम् ||६३||
भवेत् सरागः श्वयथुर्जायन्ते मण्डलानि च |
कठिनाश्च विवर्णाश्च पिडकाः श्वयथुस्तथा ||६४||
हर्षः पिपीलिकानां च सञ्चार इव मांसगे |
चलः स्निग्धो मृदुः शीतः शोफोऽङ्गेष्वरुचिस्तथा ||६५||
आढ्यवात इति ज्ञेयः स कृच्छ्रो मेदसाऽऽवृतः |
स्पर्शमस्थ्नाऽऽवृते तूष्णं पीडनं चाभिनन्दति ||६६||
सम्भज्यते सीदति च सूचीभिरिव तुद्यते |
मज्जावृते विनामः [२] स्याज्जृम्भणं परिवेष्टनम् ||६७||
शूलं तु पीड्यमाने च पाणिभ्यां लभते सुखम् |
शुक्रावेगोऽतिवेगो वा निष्फलत्वं च शुक्रगे ||६८||
भुक्ते कुक्षौ च रुग्जीर्णे शाम्यत्यन्नावृतेऽनिले |
मूत्राप्रवृत्तिराध्मानं बस्तौ मूत्रावृतेऽनिले ||६९||
वर्चसोऽतिविबन्धोऽधः स्वे स्थाने परिकृन्तति |
व्रजत्याशु जरां स्नेहो भुक्ते चानह्यते नरः ||७०||
चिरात् पीडितमन्नेन दुःखं शुष्कं शकृत् सृजेत् |
श्रोणीवङ्क्षणपृष्ठेषु रुग्विलोमश्च मारुतः ||७१||
अस्वस्थं हृदयं चैव वर्चसा त्वावृतेऽनिले |७२|
सन्धिच्युतिर्हनुस्तम्भः [१] कुञ्चनं कुब्जताऽर्दितः ||७२||
पक्षाघातोऽङ्गसंशोषः [२] पङ्गुत्वं खुडवातता |
स्तम्भनं चाढ्यवातश्च रोगा मज्जास्थिगाश्च ये ||७३||
एते स्थानस्य गाम्भीर्याद्यत्नात् सिध्यन्ति वा न वा |
नवान् बलवतस्त्वेतान् साधयेन्निरुपद्रवान् ||७४||

क्रियामतः परं सिद्धां वातरोगापहां शृणु |
केवलं निरुपस्तम्भमादौ स्नेहैरुपाचरेत् ||७५||
वायुं सर्पिर्वसातैलमज्जपानैर्नरं ततः |
स्नेहक्लान्तं समाश्वास्य पयोभिः स्नेहयेत् पुनः ||७६||
यूषैर्ग्राम्याम्बुजानूपरसैर्वा स्नेहसंयुतैः |
पायसैः कृशरैः साम्ललवणैरनुवासनैः ||७७||
नावनैस्तर्पणैश्चान्नैः [१] सुस्निग्धं स्वेदयेत्ततः |
स्वभ्यक्तं स्नेहसंयुक्तैर्नाडीप्रस्तरसङ्करैः ||७८||
तथाऽन्यैर्विविधैः स्वेदैर्यथायोगमुपाचरेत् |
स्नेहाक्तं [२] स्विन्नमङ्गं तु वक्रं स्तब्धमथापि वा ||७९||
शनैर्नामयितुं शक्यं यथेष्टं शुष्कदारुवत् |
हर्षतोदरुगायामशोथस्तम्भग्रहादयः ||८०||
स्विन्नस्याशु प्रशाम्यन्ति मार्दवं चोपजायते |
स्नेहश्च धातून्संशुष्कान् पुष्णात्याशु प्रयोजितः ||८१||
बलमग्निबलं पुष्टिं प्राणांश्चाप्यभिवर्धयेत् |
असकृत्तं पुनः स्नेहैः स्वेदैश्चाप्युपपादयेत् ||८२||
तथा स्नेहमृदौ कोष्ठे न तिष्ठन्त्यनिलामयाः |८३|
यद्यनेन सदोषत्वात् कर्मणा न प्रशाम्यति ||८३||
मृदुभिः स्नेहसंयुक्तैरौषधैस्तं विशोधयेत् |
घृतं तिल्वकसिद्धं वा सातलासिद्धमेव वा ||८४||
पयसैरण्डतैलं वा पिबेद्दोषहरं शिवम् |
स्निग्धाम्ललवणोष्णाद्यैराहारैर्हि मलश्चितः ||८५||
स्रोतो बद्ध्वाऽनिलं रुन्ध्यात्तस्मात्तमनुलोमयेत् [१] |
दुर्बलो योऽविरेच्यः स्यात्तं निरूहैरुपाचरेत् ||८६||
पाचनैर्दीपनीयैर्वा भोजनैस्तद्युतैर्नरम् |
संशुद्धस्योत्थिते चाग्नौ स्नेहस्वेदौ पुनर्हितौ ||८७||
स्वाद्वम्ललवणस्निग्धैराहारैः सततं पुनः |
नावनैर्धूमपानैश्च सर्वानेवोपपादयेत् ||८८||
इति सामान्यतः प्रोक्तं वातरोगचिकित्सितम् |८९|
विशेषतस्तु कोष्ठस्थे वाते क्षारं [१] पिबेन्नरः ||८९||
पाचनैर्दीपनैर्युक्तैरम्लैर्वा [२] पाचयेन्मलान् |
गुदपक्वाशयस्थे तु कर्मोदावर्तनुद्धितम् ||९०||
आमाशयस्थे शुद्धस्य यथादोषहरीः क्रियाः |
सर्वाङ्गकुपितेऽभ्यङ्गो बस्तयः सानुवासनाः ||९१||
स्वेदाभ्यङ्गावगाहाश्च हृद्यं चान्नं त्वगाश्रिते |
शीताः प्रदेहा रक्तस्थे विरेको रक्तमोक्षणम् ||९२||
विरेको मांसमेदःस्थे निरूहाः शमनानि च |
बाह्याभ्यन्तरतः स्नेहैरस्थिमज्जगतं जयेत् ||९३||
हर्षोऽन्नपानं शुक्रस्थे बलशुक्रकरं हितम् |
विबद्धमार्गं दृष्ट्वा वा शुक्रं दद्याद्विरेचनम् ||९४||
विरिक्तप्रतिभुक्तस्य पूर्वोक्तां कारयेत् क्रियाम् |
गर्भे शुष्के तु वातेन बालानां चापि शुष्यताम् ||९५||
सिताकाश्मर्यमधुकैर्हितमुत्थापने पयः |
हृदि प्रकुपिते सिद्धमंशुमत्या पयो हितम् ||९६||
मत्स्यान्नाभिप्रदेशस्थे सिद्धान् बिल्वशलाटुभिः |
वायुना वेष्ट्यमाने तु गात्रे स्यादुपनाहनम् ||९७||
तैलं सङ्कुचितेऽभ्यङ्गो माषसैन्धवसाधितम् |
बाहुशीर्षगते नस्यं पानं चौत्तरभक्तिकम् ||९८||
बस्तिकर्म त्वधो नाभेः शस्यते चावपीडकः |९९|
अर्दिते नावनं मूर्ध्नि तैलं तर्पणमेव च ||९९||
नाडीस्वेदोपनाहाश्चाप्यानूपपिशितैर्हिताः |
स्वेदनं स्नेहसंयुक्तं पक्षाघाते विरेचनम् ||१००||
अन्तराकण्डरागुल्फं सिरा बस्त्यग्निकर्म च |
गृध्रसीषु प्रयुञ्जीत खल्ल्यां तूष्णोपनाहनम् ||१०१||
पायसैः कृशरैर्मांसैः शस्तं तैलघृतान्वितैः |
व्यात्तानने हनुं स्विन्नामङ्गुष्ठाभ्यां प्रपीड्य च ||१०२||
प्रदेशिनीभ्यां चोन्नाभ्य चिबुकोन्नामनं हितम् |
स्रस्तं स्वं गमयेत्स्थानं स्तब्धं स्विन्नं विनामयेत् ||१०३||
प्रत्येकं स्थानदूष्यादिक्रियावैशेष्यमाचरेत् [१] |१०४|
Specific line of treatment should be adopted in specific condition depending on site of affliction and the vitiated tissue involved.[104]
Brimhana (nourishment) treatment
Expand
सर्पिस्तैलवसामज्जसेकाभ्यञ्जनबस्तयः [१] ||१०४||
स्निग्धाः स्वेदा निवातं च स्थानं प्रावरणानि च |
रसाः पयांसि भोज्यानि स्वाद्वम्ललवणानि च ||१०५||
बृंहणं यच्च तत् सर्वं प्रशस्तं वातरोगिणाम् |१०६|

बलायाः पञ्चमूलस्य दशमूलस्य वा रसे ||१०६||
अजशीर्षाम्बुजानूपमांसादपिशितैः पृथक् |
साधयित्वा रसान् स्निग्धान्दध्यम्लव्योषसंस्कृतान् ||१०७||
भोजयेद्वातरोगार्तं तैर्व्यक्तलवणैर्नरम् |
एतैरेवोपनाहांश्च पिशितैः सम्प्रकल्पयेत् ||१०८||
घृततैलयुतैः साम्लैः क्षुण्णस्विन्नैरनस्थिभिः |
पत्रोत्क्वाथपयस्तैलद्रोण्यः स्युरवगाहने ||१०९||
स्वभ्यक्तानां प्रशस्यन्ते सेकाश्चानिलरोगिणाम् |
आनूपौदकमांसानि दशमूलं शतावरीम् ||११०||
कुलत्थान् बदरान्माषांस्तिलान्रास्नां यवान् बलाम् |
वसादध्यारनालाम्लैः सह कुम्भ्यां विपाचयेत् ||१११||
नाडीस्वेदं प्रयुञ्जीत पिष्टैश्चाप्युपनाहनम् |
तैश्च सिद्धं घृतं तैलमभ्यङ्गं पानमेव च ||११२||
मुस्तं किण्वं तिलाः कुष्ठं सुराह्वं लवणं नतम् |
दधिक्षीरचतुःस्नेहैः सिद्धं स्यादुपनाहनम् ||११३||
उत्कारिकावेसवारक्षीरमाषतिलौदनैः |
एरण्डबीजगोधूमयवकोलस्थिरादिभिः ||११४||
सस्नेहैः सरुजं गात्रमालिप्य बहलं भिषक् |
एरण्डपत्रैर्बध्नीयाद्रात्रौ कल्यं विमोक्षयेत् ||११५||
क्षीराम्बुना ततः सिक्तं पुनश्चैवोपनाहितम् |
मुञ्चेद्रात्रौ दिवाबद्धं चर्मभिश्च सलोमभिः ||११६||
फलानां तैलयोनीनामम्लपिष्टान् सुशीतलान् |
प्रदेहानुपनाहांश्च गन्धैर्वातहरैरपि ||११७||
पायसैः कृशरैश्चैव कारयेत् स्नेहसंयुतैः |११८|
रूक्षशुद्धानिलार्तानामतः स्नेहान् प्रचक्ष्महे||११८||
विविधान् विविधव्याधिप्रशमायामृतोपमान्|
द्रोणेऽम्भसः पचेद्भागान् दशमूलाच्चतुष्पलान्||११९||
यवकोलकुलत्थानां भागैः प्रस्थोन्मितैः सह|
पादशेषे रसे पिष्टैर्जीवनीयैः सशर्करैः||१२०||
तथा खर्जूरकाश्मर्यद्राक्षाबदरफल्गुभिः|
सक्षीरैः सर्पिषः प्रस्थः सिद्धः केवलवातनुत्||१२१||
निरत्ययः प्रयोक्तव्यः पानाभ्यञ्जनबस्तिषु|
चित्रकं नागरं रास्नां पौष्करं पिप्पलीं शटीम्||१२२||
पिष्ट्वा विपाचयेत् सर्पिर्वातरोगहरं परम्|
बलाबिल्वशृते क्षीरे घृतमण्डं विपाचयेत्||१२३||
तस्य शुक्तिः प्रकुञ्चो वा नस्यं मूर्धगतेऽनिले|
ग्राम्यानूपौदकानां तु भित्वाऽस्थीनि पचेज्जले||१२४||
तं स्नेहं दशमूलस्य कषायेण पुनः पचेत्|
जीवकर्षभकास्फोताविदारीकपिकच्छुभिः||१२५||
वातघ्नैर्जीवनीयैश्च कल्कैर्द्विक्षीरभागिकम्|
तत्सिद्धं नावनाभ्यङ्गात्तथा पानानुवासनात्||१२६||
सिरापर्वास्थिकोष्ठस्थं प्रणुदत्याशु मारुतम्|
ये स्युः प्रक्षीणमज्जानः क्षीणशुक्रौजसश्च ये||१२७||
बलपुष्टिकरं तेषामेतत् स्यादमृतोपमम्|
तद्वत्सिद्धा वसा नक्रमत्स्यकूर्मचुलूकजा||१२८||
प्रत्यग्रा विधिनाऽनेन नस्यपानेषु शस्यते|
प्रस्थः स्यात्त्रिफलायास्तु कुलत्थकुडवद्वयम्||१२९||
कृष्णगन्धात्वगाढक्योः पृथक् पञ्चपलं भवेत्|
रास्नाचित्रकयोर्द्वे द्वे दशमूलं पलोन्मितम्||१३०||
जलद्रोणे पचेत् पादशेषे प्रस्थोन्मितं पृथक्|
सुरारनालदध्यम्लसौवीरकतुषोदकम्||१३१||
कोलदाडिमवृक्षाम्लरसं तैलं वसां घृतम्|
मज्जानं च पयश्चैव जीवनीयपलानि षट्||१३२||
कल्कं दत्त्वा महास्नेहं सम्यगेनं विपाचयेत्|
सिरामज्जास्थिगे वाते सर्वाङ्गैकाङ्गरोगिषु||१३३||
वेपनाक्षेपशूलेषु तदभ्यङ्गे प्रयोजयेत्|
निर्गुण्ड्या मूलपत्राभ्यां गृहीत्वा स्वरसं ततः||१३४||
तेन सिद्धं समं तैलं नाडीकुष्ठानिलार्तिषु|
हितं पामापचीनां च पानाभ्यञ्जनपूरणम्||१३५||
कार्पासास्थिकुलत्थानां रसे सिद्धं च वातनुत्|१३६|
मूलकस्वरसे क्षीरसमे स्थाप्यं त्र्यहं दधि||१३६||
तस्याम्लस्य त्रिभिः प्रस्थैस्तैलप्रस्थं विपाचयेत् |
यष्ट्याह्वशर्करारास्नालवणार्द्रकनागरैः ||१३७||
सुपिष्टैः पलिकैः पानात्तदभ्यङ्गाच्च वातनुत् |१३८|
Curds should be kept for three days in a mixture of equal measures of the expressed juice of radish and milk. Prepare medicated oil by taking 64 tolas (768 gm) of oil and triple the quantity of this sour preparation adding the paste of 4 tolas (48 gm) each of liquorice, sugar, rasna, rock salt and green ginger. This oil can be used for internal administration and external application as curative of vata. [136-137]
Expand
पञ्चमूलकषायेण पिण्याकं बहुवार्षिकम् ||१३८||
पक्त्वा तस्य रसं पूत्वा तैलप्रस्थं विपाचयेत् |
पयसाऽष्टगुणेनैतत् सर्ववातविकारनुत् ||१३९||
संसृष्टे श्लेष्मणा चैतद्वाते शस्तं विशेषतः |
यवकोलकुलत्थानां श्रेयस्याः शुष्कमूलकात् ||१४०||
बिल्वाच्चाञ्जलिमेकैकं द्रवैरम्लैर्विपाचयेत् |
तेन तैलं कषायेण फलाम्लैः कटुभिस्तथा ||१४१||
पिष्टैः सिद्धं महावातैरार्तः शीते प्रयोजयेत् |१४२|
सर्ववातविकाराणां तैलान्यन्यान्यतः शृणु ||१४२||
चतुष्प्रयोगाण्यायुष्यबलवर्णकराणि च |
रजःशुक्रप्रदोषघ्नान्यपत्यजननानि च ||१४३||
निरत्ययानि सिद्धानि सर्वदोषहराणि च |
सहाचरतुलायाश्च रसे तैलाढकं पचेत् ||१४४||
मूलकल्काद्दशपलं पयो दत्त्वा चतुर्गुणम् |
सिद्धेऽस्मिञ्छर्कराचूर्णादष्टादशपलं भिषक् ||१४५||
विनीय दारुणेष्वेतद्वातव्याधिषु योजयेत् |
श्वदंष्ट्रास्वरसप्रस्थौ द्वौ समौ पयसा सह ||१४६||
षट्पलं शृङ्गवेरस्य गुडस्याष्टपलं तथा |
तैलप्रस्थं विपक्वं तैर्दद्यात् सर्वानिलार्तिषु ||१४७||
जीर्णे तैले च दुग्धेन पेयाकल्पः प्रशस्यते |
बलाशतं गुडूच्याश्च पादं रास्नाष्टभागिकम् ||१४८||
जलाढकशते पक्त्वा दशभागस्थिते रसे |
दधिमस्त्विक्षुनिर्यासशुक्तैस्तैलाढकं समैः ||१४९||
पचेत् साजपयोऽर्धांशैः कल्कैरेभिः पलोन्मितैः |
शटीसरलदार्वेलामञ्जिष्ठागुरुचन्दनैः ||१५०||
पद्मकातिविषामुस्तसूर्पपर्णीहरेणुभिः |
यष्ट्याह्वसुरसव्याघ्रनखर्षभकजीवकैः ||१५१||
पलाशरसकस्तूरीनलिकाजातिकोषकैः |
स्पृक्काकुङ्कुमशैलेयजातीकटुफलाम्बुभिः ||१५२||
त्वचाकुन्दुरुकर्पूरतुरुष्कश्रीनिवासकैः [१] |
लवङ्गनखकक्कोलकुष्ठमांसीप्रियङ्गुभिः ||१५३||
स्थौणेयतगरध्यामवचामदनपल्लवैः |
सनागकेशरैः सिद्धे क्षिपेच्चात्रावतारिते ||१५४||
पत्रकल्कं ततः पूतं विधिना तत् प्रयोजयेत् |
श्वासं कासं ज्वरं हिक्कां [२] छर्दिं गुल्मान् क्षतं क्षयम् ||१५५||
प्लीहशोषावपस्मारमलक्ष्मीं च प्रणाशयेत् |
बलातैलमिदं श्रेष्ठं वातव्याधिविनाशनम् ||१५६||
(अग्निवेशाय गुरुणा कृष्णात्रेयेण भाषितम्) |
इति बलातैलम् |
अमृतायास्तुलाः पञ्च द्रोणेष्वष्टस्वपां पचेत् ||१५७||
पादशेषे समक्षीरं तैलस्य द्व्याढकं पचेत् |
एलामांसीनतोशीरसारिवाकुष्ठचन्दनैः ||१५८||
बलातामलकीमेदाशतपुष्पर्धिजीवकैः [१] |
काकोलीक्षीरकाकोलीश्रावण्यतिबलानखैः ||१५९||
महाश्रावणिजीवन्तीविदारीकपिकच्छुभिः |
शतावरीमहामेदाकर्कटाख्याहरेणुभिः ||१६०||
वचागोक्षुरकैरण्डरास्नाकालासहाचरैः |
वीराशल्लकिमुस्तत्वक्पत्रर्षभकबालकैः ||१६१||
सहैलाकुङ्कुमस्पृक्कात्रिदशाह्वैश्च कार्षिकैः |
मञ्जिष्ठायास्त्रिकर्षेण मधुकाष्टपलेन च ||१६२||
कल्कैस्तत् क्षीणवीर्याग्निबलसम्मूढचेतसः |
उन्मादारत्यपस्मारैरार्तांश्च प्रकृतिं नयेत् ||१६३||
वातव्याधिहरं श्रेष्ठं तैलाग्र्यममृताह्वयम् |
(कृष्णात्रेयेण [२] गुरुणा भाषितं वैद्यपूजितम्) ||१६४||
इत्यमृताद्यं तैलम् |
रास्नासहस्रनिर्यूहे तैलद्रोणं विपाचयेत् |
गन्धैर्हैमवतैः पिष्टैरेलाद्यैश्चानिलार्तिनुत् ||१६५||
कल्पोऽयमश्वगन्धायां प्रसारण्यां बलाद्वये |
क्वाथकल्कपयोभिर्वा बलादीनां पचेत् पृथक् ||१६६||
इति रास्नातैलम् |
मूलकस्वरसं क्षीरं तैलं दध्यम्लकाञ्जिकम् |
तुल्यं विपाचयेत् कल्कैर्बलाचित्रकसैन्धवैः ||१६७||
पिप्पल्यतिविषारास्नाचविकागुरुशिग्रुकैः |
भल्लातकवचाकुष्ठश्वदंष्ट्राविश्वभेषजैः ||१६८||
पुष्कराह्वशटीबिल्वशताह्वानतदारुभिः |
तत्सिद्धं पीतमत्युग्रान् हन्ति वातात्मकान् गदान् ||१६९||
इति मूलकाद्यं तैलम् |
वृषमूलगुडूच्योश्च द्विशतस्य शतस्य च |
चित्रकात् साश्वगन्धाच्च क्वाथे तैलाढकं पचेत् ||१७०||
सक्षीरं वायुना भग्ने दद्याज्जर्जरिते तथा |
प्राक्तैलावापसिद्धं च भवेदेतद्गुणोत्तरम् ||१७१||
इति वृषमूलादितैलम् |
रास्नाशिरीषयष्ट्याह्वशुण्ठीसहचरामृताः ||१७२||
स्योनाकदारुशम्पाकहयगन्धात्रिकण्टकाः |
एषां दशपलान् भागान् कषायमुपकल्पयेत् ||१७३||
ततस्तेन कषायेण सर्वगन्धैश्च कार्षिकैः |
दध्यारनालमाषाम्बुमूलकेक्षुरसैः [१] शुभैः ||१७४||
पृथक् प्रस्थोन्मितैः सार्धं तैलप्रस्थं विपाचयेत् |
प्लीहमूत्रग्रहश्वासकासमारुतरोगनुत् [२] ||१७५||
एतन्मूलकतैलाख्यं [३] वर्णायुर्बलवर्धनम् |
इति मूलकतैलम् |
यवकोलकुलत्थानां मत्स्यानां शिग्रुबिल्वयोः |
रसेन मूलकानां च तैलं दधिपयोन्वितम् ||१७६||
साधयित्वा भिषग्दद्यात् सर्ववातामयापहम् |
लशुनस्वरसे सिद्धं तैलमेभिश्च वातनुत् ||१७७||
तैलान्येतान्यृतुस्नातामङ्गनां पाययेत च |
पीत्वाऽन्यतममेषां हि वन्ध्याऽपि जनयेत् सुतम् ||१७८||
यच्च शीतज्वरे तैलमगुर्वाद्यमुदाहृतम् |
अनेकशतशस्तच्च सिद्धं स्याद्वातरोगनुत् ||१७९||
वक्ष्यन्ते यानि तैलानि वातशोणितकेऽपि च |
तानि चानिलशान्त्यर्थं सिद्धिकामः प्रयोजयेत् ||१८०||
नास्ति तैलात् परं किञ्चिदौषधं मारुतापहम् |
व्यवाय्युष्णगुरुस्नेहात् संस्काराद्वलवत्तरम् ||१८१||
गणैर्वातहरैस्तस्माच्छतशोऽथं सहस्रशः |
सिद्धं क्षिप्रतरं हन्ति सूक्ष्ममार्गस्थितान् गदान् ||१८२||
क्रिया साधारणी सर्वा संसृष्टे चापि शस्यते |
वाते पित्तादिभिः स्रोतःस्वावृतेषु विशेषतः ||१८३||
पित्तावृते विशेषेण शीतामुष्णां तथा क्रियाम् |
व्यत्यासात् कारयेत् सर्पिर्जीवनीयं च शस्यते ||१८४||
धन्वमांसं यवाः शालिर्यापनाः क्षीरबस्तयः |
विरेकः क्षीरपानं च पञ्चमूलीबलाशृतम् ||१८५||
मधुयष्टिबलातैलघृतक्षीरैश्च सेचनम् |
पञ्चमूलकषायेण कुर्याद्वा शीतवारिणा ||१८६||
कफावृते यवान्नानि जाङ्गला मृगपक्षिणः |
स्वेदास्तीक्ष्णा निरूहाश्च वमनं सविरेचनम् ||१८७||
जीर्णं सर्पिस्तथा तैलं तिलसर्षपजं हितम् |
संसृष्टे कफपित्ताभ्यां पित्तमादौ विनिर्जयेत् ||१८८||
आमाशयगतं मत्वा कफं वमनमाचरेत् ||१८९||
पक्वाशये विरेकं तु पित्ते सर्वत्रगे तथा |
स्वेदैर्विष्यन्दितः श्लेष्मा यदा पक्वाशये स्थितः ||१९०||
पित्तं वा दर्शयेल्लिङ्गं बस्तिभिस्तौ विनिर्हरेत् |
श्लेष्मणाऽनुगतं वातमुष्णैर्गोमूत्रसंयुतैः ||१९१||
निरूहैः पित्तसंसृष्टं निर्हरेत् क्षीरसंयुतैः |
मधुरौषधसिद्धैश्च तैलैस्तमनुवासयेत् ||१९२||
शिरोगते तु सकफे धूमनस्यादि कारयेत् |
हृते पित्ते कफे यः स्यादुरःस्रोतोऽनुगोऽनिलः ||१९३||
सशेषः स्यात् क्रिया तत्र कार्या केवलवातिकी |
शोणितेनावृते कुर्याद्वातशोणितकीं क्रियाम् ||१९४||
प्रमेहवातमेदोघ्नीमामवाते [३] प्रयोजयेत् |
स्वेदाभ्यङ्गरसक्षीरस्नेहा मांसावृते हिताः ||१९५||
महास्नेहोऽस्थिमज्जस्थे पूर्ववद्रेतसाऽऽवृते |
अन्नावृते तदुल्लेखः [४] पाचनं दीपनं लघु ||१९६||
मूत्रलानि तु मूत्रेण स्वेदाः सोत्तरबस्तयः |
शकृता तैलमैरण्डं स्निग्धोदावर्तवत्क्रिया [५] ||१९७||
स्वस्थानस्थो बली दोषः प्राक् तं स्वैरौषधैर्जयेत् |
वमनैर्वा विरेकैर्वा बस्तिभिः शमनेन वा ||१९८||
(इत्युक्तमावृते वाते पित्तादिभिर्यथायथम् [६] ) |१९९|
मारुतानां हि पञ्चानामन्योन्यावरणे शृणु ||१९९||
लिङ्गं व्याससमासाभ्यामुच्यमानं मयाऽनघ! |
प्राणो वृणोत्युदानादीन् प्राणं वृण्वन्ति तेऽपि च ||२००||
उदानाद्यास्तथाऽन्योन्यं सर्व एव यथाक्रमम् |
विंशतिर्वरणान्येतान्युल्बणानां [१] परस्परम् ||२०१||
मारुतानां हि पञ्चानां तानि सम्यक् प्रतर्कयेत् |
सर्वेन्द्रियाणां शून्यत्वं ज्ञात्वा स्मृतिबलक्षयम् ||२०२||
व्याने प्राणावृते लिङ्गं कर्म तत्रोर्ध्वजत्रुकम् |
स्वेदोऽत्यर्थं लोमहर्षस्त्वग्दोषः सुप्तगात्रता ||२०३||
प्राणे व्यानावृते तत्र स्नेहयुक्तं विरेचनम् |
प्राणावृते समाने स्युर्जडगद्गदमूकताः ||२०४||
चतुष्प्रयोगाः शस्यन्ते स्नेहास्तत्र सयापनाः |
समानेनावृतेऽपाने [२] ग्रहणीपार्श्वहृद्गदाः ||२०५||
शूलं चामाशये तत्र दीपनं सर्पिरिष्यते |२०६|
शिरोग्रहः प्रतिश्यायो निःश्वासोच्छ्वाससङ्ग्रहः ||२०६||
हृद्रोगो मुखशोषश्चाप्युदाने प्राणसंवृते |
तत्रोर्ध्वभागिकं कर्म कार्यमाश्वासनं तथा ||२०७||
कर्मौजोबलवर्णानां नाशो मृत्युरथापि वा |
उदानेनावृते प्राणे तं शनैः शीतवारिणा ||२०८||
सिञ्चेदाश्वासयेच्चैनं सुखं चैवोपपादयेत् |
उर्ध्वगेनावृतेऽपाने छर्दिश्वासादयो गदाः ||२०९||
स्युर्वाते तत्र बस्त्यादि भोज्यं चैवानुलोमनम् |
मोहोऽल्पोऽग्निरतीसार ऊर्ध्वगेऽपानसंवृते ||२१०||
वाते स्याद्वमनं तत्र दीपनं ग्राहि चाशनम् |
वम्याध्मानमुदावर्तगुल्मार्तिपरिकर्तिकाः ||२११||
लिङ्गं व्यानावृतेऽपाने तं स्निग्धैरनुलोमयेत् |
अपानेनावृते व्याने भवेद्विण्मूत्ररेतसाम् ||२१२||
अतिप्रवृत्तिस्तत्रापि सर्वं सङ्ग्रहणं मतम् |
मूर्च्छा तन्द्रा प्रलापोऽङ्गसादोऽग्न्योजोबलक्षयः ||२१३||
समानेनावृते व्याने व्यायामो लघुभोजनम् |
स्तब्धताऽल्पाग्निताऽस्वेदश्चेष्टाहानिर्निमीलनम् ||२१४||
उदानेनावृते व्याने तत्र पथ्यं मितं लघु |
पञ्चान्योन्यावृतानेवं वातान् बुध्येत लक्षणैः ||२१५||
एषां स्वकर्मणां हानिर्वृद्धिर्वाऽऽवरणे मता |
यथास्थूलं समुद्दिष्टमेतदावरणेऽष्टकम् ||२१६||
सलिङ्गभेषजं सम्यग्बुधानां बुद्धिवृद्धये |२१७|
स्थानान्यवेक्ष्य वातानां वृद्धिं हानिं च कर्मणाम् ||२१७||
द्वादशावरणान्यन्यान्यभिलक्ष्य भिषग्जितम् |
कुर्यादभ्यञ्जनस्नेहपानबस्त्यादि [१] सर्वशः ||२१८||
क्रममुष्णमनुष्णं वा व्यत्यासादवचारयेत् |२१९|

उदानं योजयेदूर्ध्वमपानं चानुलोमयेत् ||२१९||
समानं शमयेच्चैव त्रिधा व्यानं तु योजयेत् |
प्राणो रक्ष्यश्चतुर्भ्योऽपि स्थाने ह्यस्य स्थितिर्ध्रुवा ||२२०||
मूर्च्छा दाहो भ्रमः शूलं विदाहः शीतकामिता ||२२१||
छर्दनं च विदग्धस्य प्राणे पित्तसमावृते |
ष्ठीवनं क्षवथूद्गारनिःश्वासोच्छ्वाससङ्ग्रहः ||२२२||
प्राणे कफावृते रूपाण्यरुचिश्छर्दिरेव च |
मूर्च्छाद्यानि च रूपाणि दाहो नाभ्युरसः क्लमः ||२२३||
ओजोभ्रंशश्च सादश्चाप्युदाने पित्तसंवृते |
आवृते श्लेष्मणोदाने वैवर्ण्यं वाक्स्वरग्रहः ||२२४||
दौर्बल्यं गुरुगात्रत्वमरुचिश्चोपजायते |
अतिस्वेदस्तृषा दाहो मूर्च्छा चारुचिरेव [१] च ||२२५||
पित्तावृते समाने स्यादुपघातस्तथोष्मणः |
अस्वेदो वह्निमान्द्यं च लोमहर्षस्तथैव च ||२२६||
कफावृते समाने स्याद्गात्राणां चातिशीतता |
व्याने पित्तावृते तु स्याद्दाहः सर्वाङ्गगः क्लमः ||२२७||
गात्रविक्षेपसङ्गश्च ससन्तापः सवेदनः |
गुरुता सर्वगात्राणां सर्वसन्ध्यस्थिजा रुजः ||२२८||
व्याने कफावृते लिङ्गं गतिसङ्गस्तथाऽधिकः [२] |
हारिद्रमूत्रवर्चस्त्वं तापश्च गुदमेढ्रयोः ||२२९||
लिङ्गं पित्तावृतेऽपाने रजसश्चातिवर्तनम् |
भिन्नामश्लेष्मसंसृष्टगुरुवर्चःप्रवर्तनम् ||२३०||
श्लेष्मणा संवृतेऽपाने कफमेहस्य चागमः |२३१|
लक्षणानां तु मिश्रत्वं पित्तस्य च कफस्य च ||२३१||
उपलक्ष्य भिषग्विद्वान् मिश्रमावरणं वदेत् |
यद्यस्य वायोर्निर्दिष्टं स्थानं तत्रेतरौ स्थितौ ||२३२||
दोषौ बहुविधान् व्याधीन् दर्शयेतां यथानिजान् |
आवृतं श्लेष्मपित्ताभ्यां प्राणं चोदानमेव च ||२३३||
गरीयस्त्वेन पश्यन्ति भिषजः शास्त्रचक्षुषः |
विशेषाज्जीवितं प्राणे उदाने संश्रितं बलम् ||२३४||
स्यात्तयोः पीडनाद्धानिरायुषश्च बलस्य च |
सर्वेऽप्येतेऽपरिज्ञाताः परिसंवत्सरास्तथा ||२३५||
उपेक्षणादसाध्याः स्युरथवा दुरुपक्रमाः [१] |२३६|
On observing the mixed symptoms of pitta and kapha, the learned physician should diagnose it as a condition of combined occlusion. [231-231½]
हृद्रोगो विद्रधिः प्लीहा गुल्मोऽतीसार एव च ||२३६||
भवन्त्युपद्रवास्तेषामावृतानामुपेक्षणात् |
तस्मादावरणं वैद्यः पवनस्योपलक्षयेत् ||२३७||
पञ्चात्मकस्य वातेन पित्तेन श्लेष्मणाऽपि वा |
भिषग्जितमतः सम्यगुपलक्ष्य समाचरेत् ||२३८||
अनभिष्यन्दिभिः स्निग्धैः स्रोतसां शुद्धिकारकैः |
कफपित्ताविरुद्धं यद्यच्च वातानुलोमनम् ||२३९||
सर्वस्थानावृतेऽप्याशु तत् कार्यं मारुते हितम् |
यापना बस्तयः प्रायो मधुराः सानुवासनाः ||२४०||
प्रसमीक्ष्य बलाधिक्यं मृदु वा स्रंसनं हितम् |
रसायनानां सर्वेषामुपयोगः प्रशस्यते ||२४१||
शैलस्य जतुनोऽत्यर्थं पयसा गुग्गुलोस्तथा |
लेहं वा भार्गवप्रोक्तमभ्यसेत् क्षीरभुङ्नरः ||२४२||
अभयामलकीयोक्तमेकादशसिताशतम् [१] |
अपानेनावृते सर्वं दीपनं ग्राहि भेषजम् ||२४३||
वातानुलोमनं यच्च पक्वाशयविशोधनम् |
इति सङ्क्षेपतः प्रोक्तमावृतानां चिकित्सितम् ||२४४||
प्राणादीनां भिषक् कुर्याद्वितर्क्य स्वयमेव तत् |
पित्तावृते तु पित्तघ्नैर्मारुतस्याविरोधिभिः |
कफावृते कफघ्नैस्तु मारुतस्यानुलोमनैः ||२४५||
लोके वाय्वर्कसोमानां दुर्विज्ञेया यथा गतिः |
तथा शरीरे वातस्य पित्तस्य च कफस्य च ||२४६||
Just as in the universe the courses of the air, the sun and the moon are difficult to comprehend, even so are the forces of vata, pitta and kapha in the body.[246]
Four states of dosha
Expand
क्षयं वृद्धिं समत्वं च तथैवावरणं भिषक् |

तत्र श्लोकौ-
पञ्चात्मनः स्थानवशाच्छरीरे स्थानानि कर्माणि च देहधातोः |
प्रकोपहेतुः कुपितश्च रोगान् स्थानेषु चान्येषु वृतोऽवृतश्च ||२४८||
प्राणेश्वरः प्राणभृतां करोति क्रिया च तेषामखिला निरुक्ता |
तां देशसात्म्यर्तुबलान्यवेक्ष्य प्रयोजयेच्छास्त्रमतानुसारी ||२४९||
इत्यग्निवेशकृते तन्त्रे चरकप्रतिसंस्कृतेऽप्राप्ते दृढबलसम्पूरिते चिकित्सास्थाने वातव्याधिचिकित्सितं नामाष्टाविंशोऽध्यायः ||२८||

Chapter 29 

अथातो वातशोणितचिकित्सितं व्याख्यास्यामः ||१||
इति ह स्माह भगवानात्रेयः ||२||

हुताग्निहोत्रमासीनमृषिमध्येपुनर्वसुम् |
पृष्टवान् गुरुमेकाग्रमग्निवेशोऽग्निवर्चसम् ||३||
अग्निमारुततुल्यस्य संसर्गस्यानिलासृजोः |
हेतुलक्षणभैषज्यान्यथास्मै गुरुरब्रवीत् ||४||
लवणाम्लकटुक्षारस्निग्धोष्णाजीर्णभोजनैः |
क्लिन्नशुष्काम्बुजानूपमांसपिण्याकमूलकैः ||५||
कुलत्थमाषनिष्पावशाकादिपललेक्षुभिः |
दध्यारनालसौवीरशुक्ततक्रसुरासवैः ||६||
विरुद्धाध्यशनक्रोधदिवास्वप्नप्रजागरैः |
प्रायशः सुकुमाराणां मिष्टान्नसुखभोजिनाम् [१] ||७||
अचङ्क्रमणशीलानां कुप्यते वातशोणितम् |
अभिघातादशुद्ध्या च प्रदुष्टे शोणिते नृणाम् ||८||
कषायकटुतिक्ताल्परूक्षाहारादभोजनात् |
हयोष्ट्रयानयानाम्बुक्रीडाप्लवनलङ्घनैः [२] ||९||
उष्णे चात्यध्ववैषम्याद्व्यवायाद्वेगनिग्रहात् [३] |
वायुर्विवृद्धो वृद्धेन रक्तेनावारितः पथि ||१०||
कृत्स्नं सन्दूषयेद्रक्तं तज्ज्ञेयं वातशोणितम् |
खुडं वातबलासाख्यमाढ्यवातं च नामभिः ||११||
तस्य स्थानं करौ पादावङ्गुल्यः सर्वसन्धयः |
कृत्वाऽऽदौ हस्तपादे तु मूलं देहे विधावति ||१२||

सौक्ष्म्यात् सर्वसरत्वाच्च पवनस्यासृजस्तथा |
तद्द्रवत्वात् सरत्वाच्च देहं गच्छन् सिरायनैः ||१३||
पर्वस्वभिहतं क्षुब्धं वक्रत्वादवतिष्ठते |
स्थितं पित्तादिसंसृष्टं तास्ताः सृजति वेदनाः ||१४||
करोति दुःखं तेष्वेव तस्मात् प्रायेण सन्धिषु |
भवन्ति वेदनास्तास्ता अत्यर्थं दुःसहा नृणाम् ||१५||
स्वेदोऽत्यर्थं न वा कार्ष्ण्यं स्पर्शाज्ञत्वं क्षतेऽतिरुक् |
सन्धिशैथिल्यमालस्यं सदनं पिडकोद्गमः ||१६||
जानुजङ्घोरुकट्यंसहस्तपादाङ्गसन्धिषु |
निस्तोदः स्फुरणं भेदो गुरुत्वं सुप्तिरेव च ||१७||
कण्डूः सन्धिषु रुग्भूत्वा भूत्वा नश्यति चासकृत् |
वैवर्ण्यं मण्डलोत्पत्तिर्वातासृक्पूर्वलक्षणम् ||१८||
उत्तानमथ गम्भीरं द्विविधं तत् प्रचक्षते |
त्वङ्मांसाश्रयमुत्तानं गम्भीरं त्वन्तराश्रयम् ||१९||
कण्डूदाहरुगायामतोदस्फुरणकुञ्चनैः |
अन्विता श्यावरक्ता त्वग्बाह्ये ताम्रा तथेष्यते ||२०||
गम्भीरे श्वयथुः स्तब्धः कठिनोऽन्तर्भृशार्तिमान्|
श्यावस्ताम्रोऽथवा दाहतोदस्फुरणपाकवान् ||२१||
रुग्विदाहान्वितोऽभीक्ष्णं वायुः सन्ध्यस्थिमज्जसु |
छिन्दन्निव चरत्यन्तर्वक्रीकुर्वंश्च वेगवान् ||२२||
करोति खञ्जं पङ्गुं वा शरीरे सर्वतश्चरन् |
सर्वैर्लिङ्गैश्च विज्ञेयं वातासृगुभयाश्रयम् ||२३||

तत्र वातेऽधिके वा स्याद्रक्ते पित्ते कफेऽपि वा |
संसृष्टेषु समस्तेषु यच्च तच्छृणु लक्षणम् ||२४||
विशेषतः सिरायामशूलस्फुरणतोदनम् [१] |
शोथस्य कार्ष्ण्यं रौक्ष्यं च श्यावतावृद्धिहानयः ||२५||
धमन्यङ्गुलिसन्धीनां सङ्कोचोऽङ्गग्रहोऽतिरुक् |
कुञ्चनस्तम्भने शीतप्रद्वेषश्चानिलेऽधिके ||२६||
श्वयथुर्भृशरुक् [२] तोदस्ताम्रश्चिमिचिमायते |
स्निग्धरूक्षैः शमं नैति कण्डूक्लेदान्वितोऽसृजि [३] ||२७||
विदाहो वेदना मूर्च्छा स्वेदस्तृष्णा मदो भ्रमः |
रागः पाकश्च भेदश्च शोषश्चोक्तानि पैत्तिके ||२८||
स्तैमित्यं गौरवं स्नेहः सुप्तिर्मन्दा च रुक् कफे |
हेतुलक्षणसंसर्गाद्विद्याद्द्वन्द्वत्रिदोषजम् ||२९||
एकदोषानुगं साध्यं नवं, याप्यं द्विदोषजम् |
त्रिदोषजमसाध्यं स्याद्यस्य च स्युरुपद्रवाः ||३०||

अस्वप्नारोचकश्वासमांसकोथशिरोग्रहाः |
मूर्च्छायमदरुक्तृष्णाज्वरमोहप्रवेपकाः ||३१||
हिक्कापाङ्गुल्यवीसर्पपाकतोदभ्रमक्लमाः |
अङ्गुलीवक्रता स्फोटा दाहमर्मग्रहार्बुदाः ||३२||
एतैरुपद्रवैर्वर्ज्यं मोहेनैकेन वाऽपि यत् |
सम्प्रस्रावि विवर्णं च स्तब्धमर्बुदकृच्च यत् ||३३||
वर्जयेच्चैव सङ्कोचकरमिन्द्रियतापनम् |
अकृत्स्नोपद्रवं याप्यं साध्यं स्यान्निरुपद्रवम् ||३४||

रक्तमार्गं निहन्त्याशु शाखासन्धिषु मारुतः |
निविश्यान्योन्यमावार्य वेदनाभिर्हरेदसून् ||३५||

तत्र मुञ्चेदसृक् शृङ्गजलौकःसूच्यलाबुभिः |
प्रच्छनैर्वा सिराभिर्वा यथादोषं यथाबलम् ||३६||

रुग्दाहशूलतोदार्तादसृक् स्राव्यं जलौकसा |
शृङ्गैस्तुम्बैर्हरेत् सुप्तिकण्डूचिमिचिमायनात् ||३७||
देशाद्देशं व्रजत् स्राव्यं सिराभिः प्रच्छनेन वा |
अङ्गग्लानौ न तु स्राव्यं रूक्षे वातोत्तरे च यत् [४] ||३८ ||
गम्भीरं श्वयथुं स्तम्भं कम्पं स्नायुसिरामयान् |
ग्लानिं चापि ससङ्कोचां कुर्याद्वायुरसृक्क्षयात् ||३९||
खाञ्ज्यादीन् वातरोगांश्च मृत्युं चात्यवसेचनात् |
कुर्यात्तस्मात् प्रमाणेन स्निग्धाद्रक्तं विनिर्हरेत् ||४०||

विरेच्यः स्नेहयित्वाऽऽदौ स्नेहयुक्तैर्विरेचनैः |
रूक्षैर्वा मृदुभिः शस्तमसकृद्वस्तिकर्म च ||४१||
सेकाभ्यङ्गप्रदेहान्नस्नेहाः प्रायोऽविदाहिनः |
वातरक्ते प्रशस्यन्त ... |४२|

……विशेषं तु निबोध मे||४२||
बाह्यमालेपनाभ्यङ्गपरिषेकोपनाहनैः| विरेकास्थापनस्नेहपानैर्गम्भीरमाचरेत् ||४३||
सर्पिस्तैलवसामज्जापानाभ्यञ्जनबस्तिभिः |
सुखोष्णैरुपनाहैश्च वातोत्तरमुपाचरेत् ||४४||
विरेचनैर्घृतक्षीरपानैः सेकैः सबस्तिभिः |
शीतैर्निर्वापणैश्चापि रक्तपित्तोत्तरं जयेत् ||४५||
वमनं मृदु नात्यर्थं स्नेहसेकौ विलङ्घनम् |
कोष्णा लेपाश्च शस्यन्ते वातरक्ते कफोत्तरे ||४६||
कफवातोत्तरे शीतैः प्रलिप्ते वातशोणिते |
दाहशोथरुजाकण्डूविवृद्धिः स्तम्भनाद्भवेत् ||४७||
रक्तपित्तोत्तरे चोष्णैर्दाहः क्लेदोऽवदारणम् |
भवेत्तस्माद्भिषग्दोषबलं बुद्ध्वाऽऽचरेत्क्रियाम् ||४८||
दिवास्वप्नं ससन्तापं व्यायामं मैथुनं तथा |
कटूष्णं गुर्वभिष्यन्दि लवणाम्लं च वर्जयेत् ||४९||

पुराणा यवगोधूमनीवाराः शालिषष्टिकाः |
भोजनार्थं रसार्थं वा विष्किरप्रतुदा हिताः ||५०||
आढक्यश्चणका मुद्गा मसूराः समकुष्ठकाः |
यूषार्थं बहुसर्पिष्काः प्रशस्ता वातशोणिते ||५१|
सुनिषण्णकवेत्राग्रकाकमाचीशतावरी |
वास्तुकोपोदिकाशाकं शाकं सौवर्चलं तथा ||५२||
घृतमांसरसैर्भृष्टं शाकसात्म्याय दापयेत् |
व्यञ्जनार्थं, तथा गव्यं माहिषाजं पयो हितम् ||५३||
इति सङ्क्षेपतः प्रोक्तं वातरक्तचिकित्सितम् |
एतदेव पुनः सर्वं व्यासतः सम्प्रवक्ष्यते ||५४||
श्रावणीक्षीरकाकोलीजीवकर्षभकैः समैः |
सिद्धं समधुकैः सर्पिः सक्षीरं वातरक्तनुत् ||५५||
Sravani (Gorakha mundi), kshirakakoli, jeevaka, rishabhaka and madhuka are to be taken in equal quantity, after crushing these all, the kalka (paste) to be cooked with cow’s milk and ghee, this sravani ghrita alleviates vatarakta. [55]
Expand
बलामतिबलां मेदामात्मगुप्तां शतावरीम् |
काकोलीं क्षीरकाकोलीं रास्नामृद्धिं च पेषयेत् ||५६||
घृतं चतुर्गुणक्षीरं तैः सिद्धं वातरक्तनुत् |
हृत्पाण्डुरोगवीसर्पकामलाज्वरनाशनम् ||५७||

त्रायन्तिकातामलकीद्विकाकोलीशतावरी |
कशेरुकाकषायेण कल्कैरेभिः पचेद्धृतम् ||५८||
दत्त्वा परूषकाद्राक्षाकाश्मर्येक्षुरसान् समान् |
`पृथग्विदार्याः स्वरसं तथा क्षीरं चतुर्गुणम् ||५९||
एतत् प्रायोगिकं सर्पिः पारूषकमिति स्मृतम् |
वातरक्ते क्षते क्षीणे वीसर्पे पैत्तिके ज्वरे ||६०||
इति पारूषकम घृतं
द्वे पञ्चमूले वर्षाभूमेरण्डं सपुनर्नवम् |
मुद्गपर्णीं महामेदां माषपर्णीं शतावरीम् ||६१||
शङ्खपुष्पीमवाक्पुष्पीं रास्नामतिबलां बलाम् |
पृथग्द्विपलिकं कृत्वा जलद्रोणे विपाचयेत् ||६२||
पादशेषे समान् क्षीरधात्रीक्षुच्छागलान् रसान् |
घृताढकेन संयोज्य शनैर्मृद्वग्निना पचेत् ||६३||
कल्कानावाप्य मेदे द्वे काश्मर्यफलमुत्पलम् |
त्वक्क्षीरीं पिप्पलीं द्राक्षां पद्मबीजं पुनर्नवाम् ||६४||
नागरं क्षीरकाकोलीं पद्मकं बृहतीद्वयम् |
वीरां शृङ्गाटकं भव्यमुरुमाणं निकोचकम् ||६५||
खर्जूराक्षोटवाताममुञ्जाताभिषुकांस्तथा |
एतैर्घृताढके सिद्धे क्षौद्रं शीते प्रदापयेत् ||६६||
सम्यक् सिद्धं च विज्ञाय सुगुप्तं सन्निधापयेत् |
कृतरक्षाविधिं चौक्षे प्राशयेदक्षसम्मितम् ||६७||
पाण्डुरोगं ज्वरं हिक्कां स्वरभेदं भगन्दरम् |
पार्श्वशूलं क्षयं कासं प्लीहानं वातशोणितम् ||६८||
क्षतशोषमपस्मारमश्मरीं शर्करां तथा |
सर्वाङ्गैकाङ्गरोगांश्च मूत्रसङ्गं च नाशयेत् ||६९||
बलवर्णकरं धन्यं वलीपलितनाशनम् |
जीवनीयमिदं सर्पिर्वृष्यं वन्ध्यासुतप्रदम् ||७०||
द्राक्षामधु(धू)कतोयाभ्यां सिद्धं वा ससितोपलम् |
पिबेद्धृतं तथा क्षीरं गुडूचीस्वरसे शृतम् ||७१||
Patient of vatarakta should take ghee cooked with decoction of draksha (vitis vinifera) and madhuka (Bassia latifolia), along with sugar candy or be given with milk, which is well boiled with juice of guduchi (Tinospora cordifolia). [71]
Expand
जीवकर्षभकौ मेदामृष्यप्रोक्तां शतावरीम् |
मधुकं मधुपर्णीं च काकोलीद्वयमेव च ||७२||
मुद्गमाषाख्यपर्णिन्यौ दशमूलं पुनर्नवाम् |
बलामृताविदारीश्च साश्वगन्धाश्मभेदकाः ||७३||
एषां कषायकल्काभ्यां सर्पिस्तैलं च साधयेत् |
लाभतश्च वसामज्जधान्वप्रातुदवैष्किरम् ||७४||
चतुर्गुणेन पयसा तत् सिद्धं वातशोणितम् |
सर्वदेहाश्रितं हन्ति व्याधीन् घोरांश्च वातजान् ||७५||
स्थिरा श्वदंष्ट्रा बृहती सारिवा सशतावरी |
काश्मर्याण्यात्मगुप्ता च वृश्चीरो द्वे बले तथा ||७६||
एषां क्वाथे चतुःक्षीरं पृथक् तैलं पृथग्घृतम् |
मेदाशतावरीयष्टिजीवन्तीजीवकर्षभैः ||७७||
पक्त्वा मात्रा ततः क्षीरत्रिगुणाऽध्यर्धशर्करा |
खजेन मथिता पेया वातरक्ते त्रिदोषजे ||७८||
तैलं पयः शर्करां च पाययेद्वा सुमूर्च्छितम् |
सर्पिस्तैलसिताक्षौद्रैर्मिश्रं वाऽपि पिबेत् पयः ||७९||
अंशुमत्या शृतः प्रस्थः पयसो द्विसितोपलः |
पाने प्रशस्यते तद्वत् पिप्पलीनागरैः शृतः ||८०||

बलाशतावलीरास्नादशमूलैः सपीलुभिः |
श्यामैरण्डस्थिराभिश्च वातार्तिघ्नं शृतं पयः ||८१||

धारोष्णं मूत्रयुक्तं वा क्षीरं दोषानुलोमनम् |
पिबेद्वा सत्रिवृच्चूर्णं पित्तरक्तावृतानिलः ||८२||
क्षीरेणैरण्डतैलं वा प्रयोगेण पिबेन्नरः |
बहुदोषो विरेकार्थं जीर्णे क्षीरौदनाशनः ||८३||
कषायमभयानां [१] वा घृतभृष्टं पिबेन्नरः |
क्षीरानुपानं त्रिवृताचूर्णं द्राक्षारसेन वा ||८४||
काश्मर्यं त्रिवृतां द्राक्षां त्रिफलां सपरूषकाम् |
शृतं पिबेद्विरेकाय लवणक्षौद्रसंयुतम् ||८५||
त्रिफलायाः कषायं वा पिबेत् क्षौद्रेण संयुतम् |
धात्रीहरिद्रामुस्तानां कषायं वा कफाधिकः ||८६||

योगैश्च कल्पविहितैरसकृत्तं विरेचयेत् |
मृदुभिः स्नेहसंयुक्तैर्ज्ञात्वा वातं मलावृतम् ||८७||
निर्हरेद्वा मलं तस्य सघृतैः क्षीरबस्तिभिः |
न हि बस्तिसमं किञ्चिद्वातरक्तचिकित्सितम् ||८८||
बस्तिवङ्क्षणपार्श्वोरुपर्वास्थिजठरार्तिषु |
उदावर्ते च शस्यन्ते निरूहाः सानुवासनाः ||८९||

दद्यात्तैलानि चेमानि बस्तिकर्मणि बुद्धिमान् |
नस्याभ्यञ्जनसेकेषु दाहशूलोपशान्तये ||९०||
मधुयष्ट्यास्तुलायास्तु [१] कषाये पादशेषिते |
तैलाढकं समक्षीरं पचेत् कल्कैः पलोन्मितैः ||९१||
शतपुष्पावरीमूर्वापयस्यागुरुचन्दनैः |
स्थिराहंसपदीमांसीद्विमेदामधुपर्णिभिः ||९२||
काकोलीक्षीरकाकोलीतामलक्यृद्धिपद्मकैः |
जीवकर्षभजीवन्तीत्वक्पत्रनखवालकैः ||९३||
प्रपौण्डरीकमञ्जिष्ठासारिवैन्द्रीवितुन्नकैः |
चतुष्प्रयोगात्तद्धन्ति तैलं मारुतशोणितम् ||९४||
सोपद्रवं साङ्गशूलं सर्वगात्रानुगं तथा |
वातासृक्पित्तदाहार्तिज्वरघ्नं बलवर्णकृत् ||९५||
इति मधुपर्ण्यादितैलम् |
मधुकस्य शतं द्राक्षा खर्जूराणि परूषकम् |
मधूकौदनपाक्यौ च प्रस्थं मुञ्जातकस्य च ||९६||
काश्मर्याढकमित्येतच्चतुर्द्रोणे पचेदपाम् |
शेषेऽष्टभागे पूते च तस्मिंस्तैलाढकं पचेत् ||९७||
तथाऽऽमलककाश्मर्यविदारीक्षुरसैः समैः |
चतुर्द्रोणेन पयसा कल्कं दत्त्वा पलोन्मितम् ||९८||
कदम्बामलकाक्षोटपद्मबीजकशेरुकम् |
शृङ्गाटकं शृङ्गवेरं लवाणं पिप्पलीं सिताम् ||९९||
जीवनीयैश्च संसिद्धं क्षौद्रप्रस्थेन संसृजेत् |
नस्याभ्यञ्जनपानेषु बस्तौ चापि नियोजयेत् ||१००||
वातव्याधिषु सर्वेषु मन्यास्तम्भे हनुग्रहे |
सर्वाङ्गैकाङ्गवाते च क्षतक्षीणे क्षतज्वरे ||१०१||
सुकुमारकमित्येतद्वातास्रामयनाशनम् |
स्वरवर्णकरं तैलमारोग्यबलपुष्टिदम् ||१०२||
इति सुकुमारकतैलम् |
गुडूचीं मधुकं ह्रस्वं पञ्चमूलं पुनर्नवाम् |
रास्नामेरण्डमूलं च जीवनीयानि लाभतः ||१०३||
पलानां शतकैर्भागैर्बलापञ्चशतं तथा |
कोलबिल्वयवान्माषान्कुलत्थांश्चाढकोन्मितान् ||१०४||
काश्मर्याणां सुशुष्काणां द्रोणं द्रोणशतेऽम्भसि |
साधयेज्जर्जरं धौतं चतुर्द्रोणं च शेषयेत् ||१०५||
तैलद्रोणं पचेत्तेन दत्त्वा पञ्चगुणं पयः |
पिष्ट्वा त्रिपलिकं चैव चन्दनोशीरकेशरम् ||१०६||
पत्रैलागुरुकुष्ठानि तगरं मधुयष्टिकाम् |
मञ्जिष्ठाष्टपलं चैव तत् सिद्धं सार्वयौगिकम् ||१०७||
वातरक्ते क्षतक्षीणे भारार्ते क्षीणरेतसि |
वेपनाक्षेपभग्नानां सर्वाङ्गैकाङ्गरोगिणाम् ||१०८||
योनिदोषमपस्मारमुन्मादं खञ्जपङ्गुताम् |
हन्यात् प्रसवनं [१] चैतत्तैलाग्र्यममृताह्वयम् ||१०९||
इत्यमृताद्यं तैलम् |
पद्मवेतसयष्ट्याह्वफेनिलापद्मकोत्पलैः |
पृथक्पञ्चपलैर्दर्भबलाचन्दनकिंशुकैः ||११०||
जले शृतैः पचेत्तैलप्रस्थं सौवीरसम्मितम् |
लोध्रकालीयकोशीरजीवकर्षभकेशरैः ||१११||
मदयन्तीलतापत्रपद्मकेशरपद्मकैः |
प्रपौण्डरीककाश्मर्यमांसीमेदाप्रियङ्गुभिः ||११२||
कुङ्कुमस्य पलार्धेन मञ्जिष्ठायाः पलेन च |
महापद्ममिदं तैलं वातासृग्ज्वरनाशनम् ||११३||
इति महापद्मं तैलम् |
पद्मकोशीरयष्ट्याह्वरजनीक्वाथसाधितम् |
स्यात् पिष्टैः सर्जमञ्जिष्ठावीराकाकोलिचन्दनैः ||११४||
खुड्डाकपद्मकमिदं तैलं वातास्रदाहनुत् |११५|
इति खुड्डाकपद्मकं तैलम् |
शतेन यष्टिमधुकात् साध्यं दशगुणं पयः ||११५||
तस्मिंस्तैले चतुर्द्रोणे मधुकस्य पलेन तु |
सिद्धं मधुककाश्मर्यसैर्वा वातरक्तनुत् ||११६||
मधुपर्ण्याः पलं पिष्ट्वा तैलप्रस्थं चतुर्गुणे|
क्षीरे साध्यं शतं कृत्वा तदेवं मधुकाच्छते ||११७||
सिद्धं देयं त्रिदोषे [१] स्याद्वातास्रे श्वासकासनुत् |
हृत्पाण्डुरोगवीसर्पकामलादाहनाशनम् ||११८||
इति शतपाकं मधुकतैलम् ||

बलाकषायकल्काभ्यां तैलं क्षीरसमं पचेत् |
सहस्रं [१] शतवारं वा वातासृग्वातरोगनुत् ||११९||
रसायनमिदं श्रेष्ठमिन्द्रियाणां प्रसादनम् |
जीवनं बृंहणं स्वर्यं शुक्रासृग्दोषनाशनम् ||१२०||
इति सहस्रपाकं शतपाकं वा बलातैलम् |

गुडूचीरसदुग्धाभ्यां तैलं द्राक्षारसेन वा |
सिद्धं मधुककाश्मर्यरसैर्वा वातरक्तनुत् ||१२१||
आरनालाढके तैलं पादसर्जरसं शृतम् |
प्रभूते खजितं तोये ज्वरदाहार्तिनुत् परम् ||१२२||

समधूच्छिष्टमाञ्जिष्ठं ससर्जरससारिवम् |
पिण्डतैलं तदभ्यङ्गाद्बातरक्तरुजापहम् ||१२३||
इति पिण्डतैलम् |
दशमूलशृतं क्षीरं सद्यः शूलनिवारणम् |
परिषेकोऽनिलप्राये तद्वत् कोष्णेन सर्पिषा ||१२४||

स्नेहैर्मधुरसिद्धैर्वा चतुर्भिः परिषेचयेत् |
स्तम्भाक्षेपकशूलार्तं कोष्णैर्दाहे तु शीतलैः ||१२५||
तद्वद्गव्याविकच्छागैः क्षीरैस्तैलविमिश्रितैः |
क्वाथैर्वा जीवनीयानां पञ्चमूलस्य वा भिषक् ||१२६||
द्राक्षेक्षुरसमद्यानि दधिमस्त्वम्लकाञ्जिकम् |
सेकार्थे तण्डुलक्षौद्रशर्कराम्बु च शस्यते ||१२७||
कुमुदोत्पलपद्माद्यैर्मणिहारैः सचन्दनैः |
शीततोयानुगैर्दाहे प्रोक्षणं स्पर्शनं हितम् ||१२८||

चन्द्रपादाम्बुसंसिक्ते क्षौमपद्मदलच्छदे |
शयने पुलिनस्पर्शशीतमारुतवीजिते ||१२९||
चन्दनार्द्रस्तनकराः प्रिया नार्यः प्रियंवदाः |
स्पर्शशीताः सुखस्पर्शा घ्नन्ति दाहं रुजं क्लमम् ||१३०||

सरागे सरुजे दाहे रक्तं विस्राव्य लेपयेत् |
मधुकाश्वत्थत्वङ्मांसीवीरोदुम्बरशाद्वलैः ||१३१||
जलजैर्यवचूर्णैर्वा सयष्ट्याह्वपयोघृतैः |
सर्पिषा जीवनीयैर्वा पिष्टैर्लेपोऽर्तिदाहनुत् ||१३२||

तिलाः [१] प्रियालो मधुकं बिसं मूलं च वेतसात् |
आजेन पयसा पिष्टः प्रलेपो दाहरागनुत् ||१३३||
प्रपौण्डरीकमञ्जिष्ठादार्वीमधुकचन्दनैः |
सितोपलैरकासक्तुमसूरोशीरपद्मकैः ||१३४||
लेपो रुग्दाहवीसर्परागशोफनिवारणः |
पित्तरक्तोत्तरे त्वेते, लेपान् वातोत्तरे शृणु ||१३५||
वातघ्नैः साधितः स्निग्धः सक्षीरमुद्गपायसः [२] |
तिलसर्षपपिण्डैर्वाऽप्युपनाहो रुजापहः ||१३६||
औदकप्रसहानूपवेशवाराः सुसंस्कृताः |
जीवनीयौषधैः स्नेहयुक्ताः स्युरुपनाहने ||१३७||
स्तम्भतोदरुगायामशोथाङ्गग्रहनाशनाः |
जीवनीयौषधैः सिद्धा सपयस्का वसाऽपि वा ||१३८||

घृतं सहचरान्मूलं जीवन्ती च्छागलं पयः |
लेपः पिष्टास्तिलास्तद्वद्भृष्टाः पयसि निर्वृताः ||१३९||

क्षीरपिष्टमुमालेपमेरण्डस्य फलानि च |
कुर्याच्छूलनिवृत्त्यर्थं शताह्वामनिलेऽधिके ||१४०||
समूलाग्रच्छदैरण्डक्वाथे द्विप्रास्थिकं पृथक् |
घृतं तैलं वसा मज्जा चानूपमृगपक्षिणाम् ||१४१||
कल्कार्थे जीवनीयानि गव्यं क्षीरमथाजकम् |
हरिद्रोत्पलकुष्ठैलाशताह्वाश्वहनच्छदान् [३] ||१४२||
बिल्वमात्रान् पृथक् पुष्पं काकुभं चापि साधयेत् |
मधूच्छिष्टपलान्यष्टौ दद्याच्छीतेऽवतारिते ||१४३||
शूलेनैषोऽर्दिताङ्गानां लेपः सन्धिगतेऽनिले |
वातरक्ते च्युते भग्ने खञ्जे कुब्जे च शस्यते ||१४४||
शोफगौरवकण्ड्वाद्यैर्युक्ते त्वस्मिन् कफोत्तरे |
मूत्रक्षारसुरापक्वं घृतमभ्यञ्जने हितम् ||१४५||
पद्मकं त्वक् समधुकं सारिवा चेति तैर्घृतम् |
सिद्धं समधुशुक्तं स्यात् सेकाभ्यङ्गे कफोत्तरे ||१४६||

क्षारस्तैलं [४] गवां [५] मूत्रं जलं च कटुकैः शृतम् |
परिषेके प्रशंसन्ति वातरक्ते कफोत्तरे ||१४७||

लेपः सर्षपनिम्बार्कहिंस्राक्षीरतिलैर्हितः |
श्रेष्ठः सिद्धः [६] कपित्थत्वग्घृतक्षीरैः ससक्तुभिः ||१४८||
गृहधूमो वचा कुष्ठं शताह्वा रजनीद्वयम् |
प्रलेपः शूलनुद्वातरक्ते वातकफोत्तरे ||१४९||

तगरं त्वक् शताह्वैला कुष्ठं मुस्तं हरेणुका |
दारु व्याघ्रनखं चाम्लपिष्टं वातकफास्रनुत् ||१५०||
मधुशिग्रोर्हितं तद्वद्बीजं धान्याम्लसंयुतम् |
मुहूर्तं लिप्तमम्लैश्च सिञ्चेद्वातकफोत्तरम् ||१५१||
त्रिफलाव्योषपत्रैलात्वक्क्षीरीचित्रकं वचाम् |
विडङ्गं पिप्पलीमूलं रोमशं वृषकत्वचम् ||१५२||
ऋद्धिं तामलकीं चव्यं समभागानि पेषयेत् |
कल्यं लिप्तमयस्पात्रे [७] मध्याह्ने भक्षयेत्ततः ||१५३||
वर्जयेद्दधिशुक्तानि क्षारं वैरोधिकानि च |
वातास्रे सर्वदोषेऽपि हितं शूलार्दिते परम् ||१५४||
बुद्ध्वा स्थानविशेषांश्च दोषाणां च बलाबलम् |
चिकित्सितमिदं कुर्यादूहापोहविकल्पवित् ||१५५||

कुपिते मार्गसंरोधान्मेदसो वा कफस्य वा |
अतिवृद्ध्याऽनिले [१] नादौ शस्तं स्नेहनबृंहणम् ||१५६||
व्यायामशोधनारिष्टमूत्रपानैर्विरेचनैः |
तक्राभयाप्रयोगैश्च क्षपयेत् कफमेदसी ||१५७||

बोधिवृक्षकषायं तु प्रपिबेन्मधुना सह |
वातरक्तं जयत्याशु त्रिदोषमपि दारुणम् ||१५८||
पुराणयवगोधूमसीध्वरिष्टसुरासवैः |
शिलाजतुप्रयोगैश्च गुग्गुलोर्माक्षिकस्य च ||१५९||
गम्भीरे रक्तमाक्रान्तं स्याच्चेत्तद्वातवज्जयेत् |
पश्चाद्वाते क्रियां कुर्याद्वातरक्तप्रसादनीम् ||१६०||

रक्तपित्तातिवृद्ध्या तु पाकमाशु नियच्छति |
भिन्नं स्रवति वा रक्तं विदग्धं पूयमेव वा ||१६१||
तयोः क्रिया विधातव्या भेदशोधनरोपणैः [१] |
कुर्यादुपद्रवाणां च क्रियां स्वां स्वाच्चिकित्सितात् ||१६२||
तत्र श्लोकाः-
हेतुः स्थानानि मूलं च यस्मात् प्रायेण सन्धिषु |
कुप्यति प्राक् च यद्रूपं द्विविधस्य च लक्षणम् ||१६३||
पृथग्भिन्नस्य लिङ्गं च दोषाधिक्यमुपद्रवाः |
साध्यं याप्यमसाध्यं च क्रिया साध्यस्य चाखिला ||१६४||
वातरक्तस्य निर्दिष्टा समासव्यासतस्तथा |
महर्षिणाऽग्निवेशाय तथैवावस्थिकी क्रिया ||१६५||

Chapter -30 
अथातो योनिव्यापच्चिकित्सितं व्याख्यास्यामः ||१||
इति ह स्माह भगवानात्रेयः ||२||

दिव्यतीर्थौषधिमतश्चित्रधातुशिलावतः |
पुण्ये हिमवतः पार्श्वे सुरसिद्धर्षिसेविते ||३||
विहरन्तं तपोयोगात्तत्त्वज्ञानार्थदर्शिनम् |
पुनर्वसुं जितात्मानमग्निवेशोऽनु पृष्टवान् ||४||

भगवन्! यदपत्यानां मूलं नार्यः परं नृणाम् |
तद्विघातो गदैश्चासां क्रियते योनिमाश्रितैः ||५||
तस्मात्तेषां समुत्पत्तिमुत्पन्नानां च लक्षणम् |
सौषधं श्रोतुमिच्छामि प्रजानुग्रहकाम्यया ||६||
इति शिष्येण पृष्टस्तु प्रोवाचर्षिवरोऽत्रिजः |
विंशतिर्व्यापदो योनेर्निर्दिष्टा रोगसङ्ग्रहे ||७||
मिथ्याचारेण ताः स्त्रीणां प्रदुष्टेनार्तवेन च |
जायन्ते बीजदोषाच्च दैवाच्च शृणु ताः पृथक् ||८||

वातलाहारचेष्टाया वातलायाः समीरणः |
विवृद्धो योनिमाश्रित्य योनेस्तोदं सवेदनम् ||९||
स्तम्भं पिपीलिकासृप्तिमिव कर्कशतां तथा |
करोति सुप्तिमायासं वातजांश्चापरान् गदान् ||१०||
सा स्यात् सशब्दरुक्फेनतनुरूक्षार्तवाऽनिलात् |

व्यापत्कट्वम्ललवणक्षाराद्यैः पित्तजा भवेत् ||११||
दाहपाकज्वरोष्णार्ता नीलपीतासितार्तवा |
भृशोष्णकुणपस्रावा योनिः स्यात्पित्तदूषिता||१२||

कफोऽभिष्यन्दिभिर्वृद्धो योनिं चेद्दूषयेत् स्त्रियाः |
स कुर्यात् पिच्छिलां शीतां कण्डुग्रस्ताल्पवेदनाम् ||१३||
पाण्डुवर्णां तथा पाण्डुपिच्छिलार्तववाहिनीम् |

समश्नन्त्या रसान् सर्वान्दूषयित्वा त्रयो मलाः ||१४||
योनिगर्भाशयस्थाः स्वैर्योनिं युञ्जन्ति लक्षणैः |
सा भवेद्दाहशूलार्ता श्वेतपिच्छिलवाहिनी ||१५|
रक्तपित्तकरैर्नार्या रक्तं पित्तेन दूषितम् |
अतिप्रवर्तते योन्यां लब्धे गर्भेऽपि सासृजा ||१६||
योनिगर्भाशयस्थं चेत् पित्तं सन्दूषयेदसृक् |
साऽरजस्का मता कार्श्यवैवर्ण्यजननी भृशम् ||१७||

योन्यामधावनात् कण्डूं जाताः कुर्वन्ति जन्तवः |
सा स्यादचरणा कण्ड्वा तयाऽतिनरकाङ्क्षिणी ||१८||

पवनोऽतिव्यवायेन शोफसुप्तिरुजः स्त्रियाः |
करोति कुपितो योनौ सा चातिचरणा मता ||१९||

मैथुनादतिबालायाः पृष्ठकट्यूरुवङ्क्षणम् |
रुजन् दूषयते योनिं वायुः प्राक्चरणा हि सा ||२०||

गर्भिण्याः श्लेष्मलाभ्यासाच्छर्दिनिःश्वासनिग्रहात् |
वायुः क्रुद्धः कफं योनिमुपनीय प्रदूषयेत् ||२१||
पाण्डुं सतोदमास्रावं श्वेतं स्रवति वा कफम् |
कफवातामयव्याप्ता सा स्याद्योनिरुपप्लुता ||२२||
If a woman ingests kapha aggravating substances and suppresses the urges of vomiting and 
पित्तलाया नृसंवासे क्षवथूद्गारधारणात् |
पित्तसम्मूर्च्छितो वायुर्योनिं दूषयति स्त्रियाः ||२३||
शूना स्पर्शाक्षमा सार्तिर्नीलपीतमसृक् स्रवेत् |
श्रोणिवङ्क्षणपृष्ठार्तिज्वरार्तायाः परिप्लुता ||२४||
वेगोदावर्तनाद्योनिमुदावर्तयतेऽनिलः |
सा रुगार्ता रजः कृच्छ्रेणोदावृत्तं विमुञ्चति ||२५||
आर्तवे सा विमुक्ते तु तत्क्षणं लभते सुखम् |
रजसो गमनादूर्ध्वं ज्ञेयोदावर्तिनी बुधैः ||२६||

अकाले वाहमानाया गर्भेण पिहितोऽनिलः |
कर्णिकां जनयेद्योनौ श्लेष्मरक्तेन मूर्च्छितः ||२७||
रक्तमार्गावरोधिन्या सा तया कर्णिनी मता |२८|

रौक्ष्याद्वायुर्यदा गर्भं जातं जातं विनाशयेत् ||२८||
दुष्टशोणितजं नार्याः पुत्रघ्नी नाम सा मता |२९|

व्यवायमतितृप्ताया भजन्त्यास्त्वन्नपीडितः ||२९||
वायुर्मिथ्यास्थिताङ्गाया योनिस्रोतसि संस्थितः |
वक्रयत्याननं योन्याः साऽस्थिमांसानिलार्तिभिः ||३०||
भृशार्तिर्मैथुनाशक्ता योनिरन्तर्मुखी मता |३१|

गर्भस्थायाः स्त्रिया रौक्ष्याद्वायुर्योनिं प्रदूषयन् ||३१||
मातृदोषादणुद्वारां कुर्यात् सूचीमुखी तु सा |३२|

व्यवायकाले रुन्धन्त्या वेगान् प्रकुपितोऽनिलः ||३२||
कुर्याद्विण्मूत्रसङ्गार्तिं शोषं योनिमुखस्य च |३३|

षडहात् सप्तरात्राद्वा शुक्रं गर्भाशयं गतम् ||३३||
सरुजं नीरुजं वाऽपि या स्रवेत् सा तु वामिनी |३४|

बीजदोषात्तु गर्भस्थमारुतोपहताशया ||३४||
नृद्वेषिण्यस्तनी चैव षण्ढी स्यादनुपक्रमा |३५|

विषमं दुःखशय्यायां मैथुनात् कुपितोऽनिलः ||३५||
गर्भाशयस्य योन्याश्च मुखं विष्टम्भयेत् स्त्रियाः |
असंवृतमुखी सार्ती रूक्षफेनास्रवाहिनी ||३६||
मांसोत्सन्ना महायोनिः पर्ववङ्क्षणशूलिनी |३७|
इत्येतैर्लक्षणैः प्रोक्ता विंशतिर्योनिजा गदाः ||३७||
न शुक्रं धारयत्येभिर्दोषैर्योनिरुपद्रुता |
तस्माद्गर्भं न गृह्णाति स्त्री गच्छत्यामयान् बहून् ||३८||
गुल्मार्शःप्रदरादींश्च वाताद्यैश्चातिपीडनम् |३९|

आसां षोडश यास्त्वन्त्या आद्ये द्वे पित्तदोषजे ||३९||
परिप्लुता वामिनी च वातपित्तात्मिके मते |
कर्णिन्युपप्लुते वातकफाच्छेषास्तु वातजाः ||४०||
देहं वातादयस्तासां स्वैर्लिङ्गैः पीडयन्ति हि |४१|
स्नेहनस्वेदबस्त्यादि वातजास्वनिलापहम् ||४१||
कारयेद्रक्तपित्तघ्नं शीतं पित्तकृतासु च |
श्लेष्मजासु च रूक्षोष्णं कर्म कुर्याद्विचक्षणः ||४२||
सन्निपाते विमिश्रं तु संसृष्टासु च कारयेत् |
स्निग्धस्विन्नां तथा योनिं दुःस्थितां स्थापयेत्पुनः ||४३||
पाणिना नामयेज्जिह्मां संवृतां वर्धयेत् पुनः |
प्रवेशयेन्निःसृतां च विवृतां परिवर्तयेत् ||४४||
योनिः स्थानापवृत्ता हि शल्यभूता मता स्त्रियाः |

सर्वां व्यापन्नयोनिं तु कर्मभिर्वमनादिभिः ||४५||
मृदुभिः पञ्चभिर्नारीं स्निग्धस्विन्नामुपाचरेत् |

सर्वतः सुविशुद्धायाः शेषं कर्म विधीयते ||४६||

वातव्याधिहरं कर्म वातार्तानां सदा हितम् |
औदकानूपजैर्मांसैः क्षीरैः सतिलतण्डुलैः ||४७||
सवातघ्नौषधैर्नाडीकुम्भीस्वेदैरुपाचरेत् |
अक्तां लवणतैलेन साश्मप्रस्तरसङ्करैः ||४८||
स्विन्नां कोष्णाम्बुसिक्ताङ्गीं वातघ्नैर्भोजयेद्रसैः |४९|
बलाद्रोणद्वयक्वाथे घृततैलाढकं पचेत् ||४९||
स्थिरापयस्याजीवन्तीवीरर्षभकजीवकैः |
श्रावणीपिप्पलीमुद्गपीलुमाषाख्यपर्णिभिः ||५०||
शर्कराक्षीरकाकोलीकाकनासाभिरेव च |
पिष्टैश्चतुर्गुणक्षीरे सिद्धं पेयं यथाबलम् ||५१||
वातपित्तकृतान् रोगान् हत्वा गर्भं दधाति तत् |
काश्मर्यत्रिफलाद्राक्षाकासमर्दपरूषकैः ||५२||
पुनर्नवाद्विरजनीकाकनासासहचरैः |
शतावर्या गुडूच्याश्च प्रस्थमक्षसमैर्घृतात् ||५३||
साधितं योनिवातघ्नं गर्भदं परमं पिबेत् |

पिप्पलीकुञ्चिकाजाजिवृषकं सैन्धवं वचाम् ||५४||
यवक्षाराजमोदे च शर्करां चित्रकं तथा |
पिष्ट्वा सर्पिषि भृष्टानि पाययेत् प्रसन्नया ||५५||
योनिपार्श्वार्तिहृद्रोगगुल्मार्शोविनिवृत्तये |

वृषकं मातुलुङ्गस्य मूलानि मदयन्तिकाम् ||५६||
पिबेत् सलवणैर्मद्यैः पिप्पलीकुञ्चिके तथा |
रास्नाश्वदंष्ट्रावृषकैः पिबेच्छूले शृतं पयः ||५७||
गुडूचीत्रिफलादन्तीक्वाथैश्च परिषेचयेत् |
सैन्धवं तगरं कुष्ठं बृहती देवदारु च ||५८||
समांशैः साधितं कल्कैस्तैलं धार्यं रुजापहम् |
गुडूचीमालतीरास्नाबलामधुकचित्रकैः ||५९||
निदिग्धिकादेवदारुयूथिकाभिश्च कार्षिकैः |
तैलप्रस्थं गवां मूत्रे क्षीरे च द्विगुणे पचेत् ||६०||
वातार्तायाः पिचुं दद्याद्योनौ च प्रणयेत्ततः |

वातार्तानां च योनीनां सेकाभ्यङ्गपिचुक्रियाः ||६१||
(उष्णाः स्निग्धाः प्रकर्तव्यास्तैलानि स्नेहनानि च) |

हिंस्राकल्कं तु वातार्ता कोष्णमभ्यज्य धारयेत् |
पञ्चवल्कस्य पित्तार्ता श्यामादीनां कफातुरा ||६२||
पित्तलानां तु योनीनां सेकाभ्यङ्गपिचुक्रियाः |
शीताः पित्तहराः कार्याः स्नेहनार्थं घृतानि च ||६३||
(पित्तघ्नौषधसिद्धानि कार्याणि भिषजा तथा) |
शतावरीमूलतुलाश्चतस्रः सम्प्रपीडयेत् ||६४||
रसेन क्षीरतुल्येन पचेत्तेन घृताढकम् |
जीवनीयैः शतावर्या मृद्वीकाभिः परूषकैः ||६५||
पिष्टैः प्रियालैश्चाक्षांशैर्द्वियष्टिमधुकैर्भिषक् |
सिद्धे शीते च मधुनः पिप्पल्याश्च पलाष्टकम् ||६६||
सितादशपलोन्मिश्राल्लिह्यात् पाणितलं ततः |
योन्यसृक्शुक्रदोषघ्नं वृष्यं पुंसवनं च तत् ||६७||
क्षतं क्षयं रक्तपित्तं कासं श्वासं हलीमकम् |
कामलां वातरक्तं च वीसर्पं हृच्छिरोग्रहम् ||६८||
उन्मादारत्यपस्मारान् वातपित्तात्मकाञ्जयेत् |
इति बृहच्छतावरीघृतम् |
एवमेव क्षीरसर्पिर्जीवनीयोपसाधितम् ||६९||
गर्भदं पित्तलानां च योनीनां स्याद्भिषग्जितम् |७०|
योन्यां श्लेष्मप्रदुष्टायां वर्तिः संशोधनी हिता ||७०||
वाराहे बहुशः पित्ते भावितैर्लक्तकैः कृता |

भावितं पयसाऽर्कस्य यवचूर्णं ससैन्धवम् ||७१||
वर्तिः कृता मुहुर्धार्या ततः सेच्या सुखाम्बुना |

पिप्पल्या मरिचैर्माषैः शताह्वाकुष्ठसैन्धवैः ||७२||
वर्तिस्तुल्या प्रदेशिन्या धार्या योनिविशोधनी |७३|

उदुम्बरशलाटूनां द्रोणमब्द्रोणसंयुतम् ||७३||
सपञ्चवल्ककुलकमालतीनिम्बपल्लवम् |
निशां स्थाप्य जले तस्मिंस्तैलप्रस्थं विपाचयेत् ||७४||
लाक्षाधवपलाशत्वङ्निर्यासैः शाल्मलेन च |
पिष्टैः सिद्धस्य तैलस्य पिचुं योनौ निधापयेत् ||७५||
सशर्करैः कषायैश्च शीतैः कुर्वीत सेचनम् |
पिच्छिला विवृता कालदुष्टा योनिश्च दारुणा ||७६||
सप्ताहाच्छुध्यति क्षिप्रमपत्यं चापि विन्दति |
उदुम्बरस्य दुग्धेन षट्कृत्वो भावितात्तिलात् ||७७||
तैलं क्वाथेन तस्यैव सिद्धं धार्यं च पूर्ववत् |

धातक्यामलकीपत्रस्रोतोजमधुकोत्पलैः ||७८||
जम्ब्वाम्रमध्यकासीसलोध्रकट्फलतिन्दुकैः |
सौराष्ट्रिकादाडिमत्वगुदुम्बरशलाटुभिः ||७९||
अक्षमात्रैरजामूत्रे क्षीरे च द्विगुणे पचेत् |
तैलप्रस्थं पिचुं दद्याद्योनौ च प्रणयेत्ततः ||८०||
कटीपृष्ठत्रिकाभ्यङ्गं स्नेहबस्तिं च दापयेत् |
पिच्छिला स्राविणी योनिर्विप्लुतोपप्लुता तथा ||८१||
उत्ताना चोन्नता शूना सिध्येत् सस्फोटशूलिनी |
करीरधवनिम्बार्कवेणुकोशाम्रजाम्बवैः ||८२||
जिङ्गिनीवृषमूलानां क्वाथैर्मार्द्वीकसीधुभिः |
सशुक्तैर्धावनं मिश्रैर्योन्यास्रावविनाशनम् ||८३||
कुर्यात् सतक्रगोमूत्रशुक्तैर्वा त्रिफलारसैः |८४|

पिप्पल्ययोरजःपथ्याप्रयोगा मधुना हिताः ||८४||
श्लेष्मलायां कटुप्रायाः समूत्रा बस्तयो हिताः |
पित्ते समधुरक्षीरा वाते तैलाम्लसंयुताः ||८५||
सन्निपातसमुत्थायाः कर्म साधारणं हितम् |८६|
रक्तयोन्यामसृग्वर्णैरनुबन्धं समीक्ष्य च ||८६||
ततः कुर्याद्यथादोषं रक्तस्थापनमौषधम् |

तिलचूर्णं दधि घृतं फाणितं शौकरी वसा ||८७||
क्षौद्रेण संयुतं पेयं वातासृग्दरनाशनम् |

वराहस्य रसो मेद्यः सकौलत्थोऽनिलाधिके ||८८||
शर्कराक्षौद्रयष्ट्याह्वनागरैर्वा युतं दधि |

पयस्योत्पलशालूकबिसकालीयकाम्बुदम् ||८९||
सपयःशर्कराक्षौद्रं पैत्तिकेऽसृग्दरे पिबेत् |९०|

पाठा जम्ब्वाम्रयोर्मध्यं शिलोद्भेदं रसाञ्जनम् ||९०||
अम्बष्ठा शाल्मलीश्लेषं समङ्गां वत्सकत्वचम् |
बाह्लीकातिविषे बिल्वं मुस्तं लोध्रं सगैरिकम् ||९१||
कट्वङ्गं मरिचं शुण्ठीं मृद्वीकां रक्तचन्दनम् |
कट्फलं वत्सकानन्ताधातकीमधुकार्जुनम् ||९२||
पुष्येणोद्धृत्य तुल्यानि सूक्ष्मचूर्णानि कारयेत् |
तानि क्षौद्रेण संयोज्य पिबेत्तण्डुलवारिणा ||९३||
अर्शःसु चातिसारेषु रक्तं यच्चोपवेश्यते |
दोषागन्तुकृता ये च बालानां तांश्च नाशयेत् ||९४||
योनिदोषं रजोदोषं श्वेतं नीलं सपीतकम् |
स्त्रीणां श्यावारुणं यच्च प्रसह्य विनिवर्तयेत् ||९५||
चूर्णं पुष्यानुगं नाम हितमात्रेयपूजितम् |९६| इति पुष्यानुगचूर्णम् |
तण्डुलीयकमूलं तु सक्षौद्रं तण्डुलाम्बुना ||९६||
रसाञ्जनं च लाक्षां च छागेन पयसा पिबेत् |
पत्रकल्कौ घृते भृष्टौ राजादनकपित्थयोः ||९७||
पित्तानिलहरौ, पैत्ते सर्वथैवास्रपित्तजित् |
मधुकं त्रिफलां लोध्रं मुस्तं सौराष्ट्रिकां मधु ||९८||
मद्यैर्निम्बगुडूच्यौ वा कफजेऽसृग्दरे पिबेत् |

विरेचनं महातिक्तं पैत्तिकेऽसृग्दरे पिबेत् ||९९||
हितं गर्भपरिस्रावे यच्चोक्तं तच्च कारयेत् |१००|

काश्मर्यकुटजक्वाथसिद्धमुत्तरबस्तिना ||१००||
रक्तयोन्यरजस्कानां पुत्रघ्न्याश्च हितं घृतम् |
मृगाजाविवराहासृग्दध्यम्लफलसर्पिषा [१] ||१०१||
अरजस्का पिबेत् सिद्धं जीवनीयैः पयोऽपि वा |

कर्णिन्यचरणाशुष्कयोनिप्राक्चरणासु च ||१०२||
कफवाते च दातव्यं तैलमुत्तरबस्तिना |

गोपित्ते मत्स्यपित्ते वा क्षौमं त्रिःसप्तभावितम् ||१०३||
मधुना किण्वचूर्णं वा दद्यादचरणापहम् |
स्रोतसां शोधनं कण्डूक्लेदशोफहरं च तत् ||१०४||

वातघ्नैः शतपाकैश्च तैलैः प्रागतिचारिणी |
आस्थाप्या चानुवास्या च स्वेद्या चानिलसूदनैः ||१०५||
स्नेहद्रव्यैस्तथाऽऽहारैरुपनाहैश्च युक्तितः |
शताह्वायवगोधूमकिण्वकुष्ठप्रियङ्गुभिः ||१०६||
बलाखुपर्णिकाश्र्याह्वैः संयावो धारणः स्मृतः |
वामिन्युपप्लुतानां च स्नेहस्वेदादिकः क्रमः ||१०७||
कार्यस्ततः स्नेहपिचुस्ततः सन्तर्पणं भवेत् |

शल्लकीजिङ्गिनीजम्बूधवत्वक्पञ्चवल्कलैः ||१०८||
कषायैः साधितः स्नेहपिचुः स्याद्विप्लुतापहः |
कर्णिन्यां वर्तिका कुष्ठपिप्पल्यर्काग्रसैन्धवैः ||१०९||
बस्तमूत्रकृता धार्या सर्वं च श्लेष्मनुद्धितम् |

त्रैवृतं स्नेहनं स्वेदो ग्राम्यानूपौदका रसाः ||११०||
दशमूलपयोबस्तिश्चोदावर्तानिलार्तिषु |
त्रैवृतेनानुवास्या च बस्तिश्चोत्तरसञ्ज्ञितः ||१११||
एतदेव महायोन्यां स्रस्तायां च विधीयते |

वसा ऋक्षवराहाणां घृतं च मधुरैः शृतम् ||११२||
पूरयित्वा महायोनिं बध्नीयात् क्षौमलक्तकैः |

प्रस्रस्तां सर्पिषाऽभ्यज्य क्षीरस्विन्नां प्रवेश्य च ||११३||
बध्नीयाद्वेशवारस्य पिण्डेनामूत्रकालतः |
यच्च वातविकाराणां कर्मोक्तं तच्च कारयेत् ||११४||
सर्वव्यापत्सु मतिमान्महायोन्यां विशेषतः |

नहि वातादृते योनिर्नारीणां सम्प्रदुष्यति ||११५||
शमयित्वा तमन्यस्य कुर्याद्दोषस्य भेषजम् |११६|

रोहीतकान्मूलकल्कं पाण्डुरेऽसृग्दरे पिबेत् ||११६||
जलेनामलकीबीजं कल्कं वा ससितामधुम् |

मधुनाऽऽमलकाच्चूर्णं रसं वा लेहयेच्च ताम् ||११७||
न्यग्रोधत्वक्कषायेण लोध्रकल्कं तथा पिबेत् |
आस्रावे क्षौमपट्टं वा भावितं तेन धारयेत् ||११८||
प्लक्षत्वक्चूर्णपिण्डं वा धारयेन्मधुना कृतम् |
योन्या स्नेहाक्तया लोध्रप्रियङ्गुमधुकस्य वा ||११९||
धार्या मधुयुता वर्तिः कषायाणां च सर्वशः |
स्रावच्छेदार्थमभ्यक्तां धूपयेद्वा घृताप्लुतैः ||१२०||
सरलागुग्गुलुयवैः सतैलकटुमत्स्यकैः |
कासीसं त्रिफला काङ्क्षी समङ्गाऽऽम्रास्थि धातकी ||१२१||
पैच्छिल्ये क्षौद्रसंयुक्तश्चूर्णो वैशद्यकारकः |
पलाशसर्जजम्बूत्वक्समङ्गामोचधातकीः ||१२२||
सपिच्छिलापरिक्लिन्नास्तम्भनः कल्क इष्यते |
स्तब्धानां कर्कशानां च कार्यं मार्दवकारकम् ||१२३||
धारयेद्वेशवारं वा पायसं कृशरां तथा |

दुर्गन्धानां कषायः स्यात्तौवरः कल्क एव वा ||१२४||
चूर्णं वा सर्वगन्धानां पूतिगन्धापकर्षणम् |

एवं योनिषु शुद्धासु गर्भं विन्दन्ति योषितः ||१२५||
अदुष्टे प्राकृते बीजे जीवोपक्रमणे सति |१२६|

पञ्चकर्मविशुद्धस्य पुरुषस्यापि चेन्द्रियम् ||१२६||
परीक्ष्य वर्णैर्दोषाणां दुष्टं तद्घ्नैरुपाचरेत् |१२७|
भवन्ति चात्र-
सलिङ्गा व्यापदो योनेः सनिदानचिकित्सिताः ||१२७||
उक्ता विस्तरतः सम्यङ्मुनिना तत्त्वदर्शिना |

पुनरेवाग्निवेशस्तु पप्रच्छ भिषजां वरम् ||१२८||
आत्रेयमुपसङ्गम्य शुक्रदोषास्त्वयाऽनघ! |
रोगाध्याये समुद्दिष्टा ह्यष्टौ पुंसामशेषतः ||१२९||
तेषां हेतुं भिषक्श्रेष्ठ! दुष्टादुष्टस्य चाकृतिम् |
चिकित्सितं च कार्त्स्न्येन क्लैब्यं यच्च चतुर्विधम् ||१३०||
उपद्रवेषु योनीनां प्रदरो यश्च कीर्तितः |
तेषां निदानं लिङ्गं च चिकित्सां चैव तत्त्वतः ||१३१||
समासव्यासभेदेन प्रब्रूहि भिषजांवर! |
तस्मै शुश्रूषमाणाय प्रोवाच मुनिपुङ्गवः ||१३२||
बीजं यस्माद्व्यवाये तु हर्षयोनिसमुत्थितम् |
शुक्रं पौरुषमित्युक्तं तस्माद्वक्ष्यामि तच्छृणु ||१३३||
यथा बीजमकालाम्बुकृमिकीटाग्निदूषितम् |
न विरोहति सन्दुष्टं तथा शुक्रं शरीरिणाम् ||१३४||
अतिव्यवायाद्व्यायामादसात्म्यानां च सेवनात् |
अकाले वाऽप्ययोनौ वा मैथुनं न च गच्छतः ||१३५||
रूक्षतिक्तकषायातिलवणाम्लोष्णसेवनात् |
नारीणामरसज्ञानां गमनाज्जरया तथा ||१३६||
चिन्ताशोकादविस्रम्भाच्छस्त्रक्षाराग्निविभ्रमात् |
भयात्क्रोधादभीचाराद्व्याधिभिः कर्शितस्य च ||१३७||
वेगाघातात् क्षताच्चापि धातूनां सम्प्रदूषणात् |
दोषाः पृथक् समस्ता वा प्राप्य रेतोवहाः सिराः ||१३८||
शुक्रं सन्दूषयन्त्याश ... |१३९|

... तद्वक्ष्यामि विभागशः |
फेनिलं तनु रूक्षं च विवर्णं पूति पिच्छिलम् ||१३९||
अन्यधातूपसंसृष्टमवसादि तथाऽष्टमम् |
फेनिलं तनु रूक्षं च कृच्छ्रेणाल्पं च मारुतात् ||१४०||
भवत्युपहतं शुक्रं न तद्गर्भाय कल्पते |
सनीलमथवा पीतमत्युष्णं पूतिगन्धि च ||१४१||
दहल्लिङ्गं विनिर्याति शुक्रं पित्तेन दूषितम् |
श्लेष्मणा बद्धमार्गं तु भवत्यत्यर्थपिच्छिलम् ||१४२||
स्त्रीणामत्यर्थगमनादभिघातात् क्षतादपि |
शुक्रं प्रवर्तते जन्तोः प्रायेण रुधिरान्वयम् ||१४३||
वेगसन्धारणाच्छुक्रं वायुना विहतं पथि |
कृच्छ्रेण याति ग्रथितमवसादि तथाऽऽष्टमम् ||१४४||
इति दोषाः समाख्याताः शुक्रस्याष्टौ सलक्षणाः |
स्निग्धं घनं पिच्छिलं च मधुरं चाविदाहि च ||१४५||
रेतः शुद्धं विजानीयाच्छ्वेतं स्फटिकसन्निभम् |१४६|

वाजीकरणयोगैस्तैरुपयोगसुखैर्हितैः ||१४६||
रक्तपित्तहरैर्योगैर्योनिव्यापदिकैस्तथा |
दुष्टं यदा भवेच्छुक्रं तदा तत् समुपाचरेत् ||१४७||
घृतं च जीवनीयं यच्च्यवनप्राश एव च |
गिरिजस्य प्रयोगश्च रेतोदोषानपोहति ||१४८||
वातान्विते हिताः शुक्रे निरूहाः सानुवासनाः |
अभयामलकीयं च पैत्ते शस्तं रसायनम् ||१४९||
मागध्यमृतलोहानां त्रिफलाया रसायनम्|
कफोत्थितं शुक्रदोषं हन्याद्भल्लातकस्य च||१५०||
यदन्यधातुसंसृष्टं शुक्रं तद्वीक्ष्य युक्तितः|
यथादोषं प्रयुञ्जीत दोषधातुभिषग्जितम्||१५१||
सर्पिः पयो रसाः शालिर्यवगोधूमषष्टिकाः|
प्रशस्ताः शुक्रदोषेषु बस्तिकर्म विशेषतः||१५२||
इत्यष्टशुक्रदोषाणां मुनिनोक्तं चिकित्सितम्|१५३|
रेतोदोषोद्भवं क्लैब्यं यस्माच्छुद्ध्यैव सिध्यति ||१५३||
ततो वक्ष्यामि ते सम्यगग्निवेश! यथातथम् |१५४|

बीजध्वजोपघाताभ्यां जरया शुक्रसङ्क्षयात् ||१५४||
क्लैब्यं सम्पद्यते तस्य शृणु सामान्यलक्षणम् |
सङ्कल्पप्रवणो नित्यं प्रियां वश्यामपि स्त्रियम् ||१५५||
न याति लिङ्गशैथिल्यात् कदाचिद्याति वा यदि |
श्वासार्तः स्विन्नगात्रश्च मोघसङ्कल्पचेष्टितः ||१५६||
म्लानशिश्नश्च निर्बीजः स्यादेतत् क्लैब्यलक्षणम् |
सामान्यलक्षणं ह्येतद्विस्तरेण प्रवक्ष्यते ||१५७||
शीतरूक्षाल्पसङ्क्लिष्टविरुद्धाजीर्णभोजनात्|
शोकचिन्ताभयत्रासात् स्त्रीणां चात्यर्थसेवनात् ||१५८||
अभिचारादविस्रम्भाद्रसादीनां च सङ्क्षयात् |
वातादीनां च वैषम्यात्तथैवानशनाच्छ्रमात् ||१५९||
नारीणामरसज्ञत्वात् पञ्चकर्मापचारतः |
बीजोपघाताद्भवति पाण्डुवर्णः सुदुर्बलः ||१६०||
अल्पप्राणोऽल्पहर्षश्च प्रमदासु भवेन्नरः |
हृत्पाण्डुरोगतमककामलाश्रमपीडितः ||१६१||
छर्द्यतीसारशूलार्तः कासज्वरनिपीडितः |
बीजोपघातजं क्लैब्यं ... |१६२|

... ध्वजभङ्गकृतं शृणु ||१६२||
अत्यम्ललवणक्षारविरुद्धासात्म्यभोजनात् |
अत्यम्बुपानाद्विषमात् पिष्टान्नगुरुभोजनात् ||१६३||
दधिक्षीरानूपमांससेवनाद्व्याधिकर्षणात् |
कन्यानां चैव गमनादयोनिगमनादपि ||१६४||
दीर्घरोगां चिरोत्सृष्टां तथैव च रजस्वलाम् |
दुर्गन्धां दुष्टयोनिं च तथैव च परिस्रुताम् ||१६५||
ईदृशीं प्रमदां मोहाद्यो गच्छेत् कामहर्षितः |
चतुष्पदाभिगमनाच्छेफसश्चाभिघाततः ||१६६||
अधावनाद्वा मेढ्रस्य शस्त्रदन्तनखक्षतात् |
काष्ठप्रहारनिष्पेषाच्छूकानां चातिसेवनात् ||१६७||
रेतसश्च प्रतीघाताद्ध्वजभङ्गः प्रवर्तते |
(भवन्ति यानि रूपाणि तस्य वक्ष्याम्यतः परम्) |
श्वयथुर्वेदना मेढ्रे रागश्चैवोपलक्ष्यते ||१६८||
स्फोटाश्च तीव्रा जायन्ते लिङ्गपाको भवत्यपि |
मांसवृद्धिर्भवेच्चास्य व्रणाः क्षिप्रं भवन्त्यपि ||१६९||
पुलाकोदकसङ्काशः स्रावः श्यावारुणप्रभः |
वलयीकुरुते चापि कठिनश्च परिग्रहः ||१७०||
ज्वरस्तृष्णा भ्रमो मूर्च्छा च्छर्दिश्चास्योपजायते |
रक्तं कृष्णं स्रवेच्चापि नीलमाविललोहितम् ||१७१||
अग्निनेव च दग्धस्य तीव्रो दाहः सवेदनः |
बस्तौ वृषणयोर्वाऽपि सीवन्यां वङ्क्षणेषु च ||१७२||
कदाचित्पिच्छिलो वाऽपि पाण्डुः स्रावश्च जायते |
श्वयथुर्जायते मन्दः स्तिमितोऽल्पपरिस्रवः ||१७३||
चिराच्च पाकं व्रजति शीघ्रं वाऽथ प्रमुच्यते |
जायन्ते क्रिमयश्चापि क्लिद्यते पूतिगन्धि च ||१७४||
विशीर्यते मणिश्चास्य मेढ्रं मुष्कावथापि च |
ध्वजभङ्गकृतं क्लैब्यमित्येतत् समुदाहृतम् ||१७५||
एतं पञ्चविधं केचिद्ध्वजभङ्गं प्रचक्षते |१७६|
क्लैब्यं जरासम्भवं हि प्रवक्ष्याम्यथ तच्छृणु ||१७६||
जघन्यमध्यप्रवरं वयस्त्रिविधमुच्यते |
अतिप्रवयसां शुक्रं प्रायशः क्षीयते नृणाम् ||१७७||
रसादीनां सङ्क्षयाच्च तथैवावृष्यसेवनात् |
बलवीर्येन्द्रियाणां च क्रमेणैव परिक्षयात् ||१७८||
परिक्षयादायुषश्चाप्यनाहाराच्छ्रमात् क्लमात् |
जरासम्भवजं क्लैब्यमित्येतैर्हेतुभिर्नृणाम् ||१७९||
जायते तेन सोऽत्यर्थं क्षीणधातुः सुदुर्बलः |
विवर्णो दुर्बलो दीनः क्षिप्रं व्याधिमथाश्नुते ||१८०||
एतज्जरासम्भवं हि ... |१८१|
... चतुर्थं क्षयजं शृणु |
अतीव चिन्तनाच्चैव शोकात्क्रोधाद्भयात्तथा ||१८१||
ईर्ष्योत्कण्ठामदोद्वेगान् सदा विशति यो नरः |
कृशो वा सेवते रूक्षमन्नपानं तथौषधम् ||१८२||
दुर्बलप्रकृतिश्चैव निराहारो भवेद्यदि |
असात्म्यभोजनाच्चापि हृदये यो व्यवस्थितः ||१८३||
रसः प्रधानधातुर्हि क्षीयेताशु ततो नृणाम् |
रक्तादयश्च क्षीयन्ते धातवस्तस्य देहिनः ||१८४||
शुक्रावसानास्तेभ्योऽपि शुक्रं धाम परं मतम् |
चेतसो वाऽतिहर्षेण व्यवायं सेवतेऽति यः ||१८५||
तस्याशु क्षीयते शुक्रं ततः प्राप्नोति सङ्क्षयम् |
घोरं व्याधिमवाप्नोति मरणं वा स गच्छति ||१८६||
शुक्रं तस्माद्विशेषेण रक्ष्यमारोग्यमिच्छता |
एवं निदानलिङ्गाभ्यामुक्तं क्लैब्यं चतुर्विधम् ||१८७||
केचित् क्लैब्ये त्वसाध्ये द्वे ध्वजभङ्गक्षयोद्भवे |
वदन्ति शेफसश्छेदाद्वृषणोत्पाटनेन च ||१८८||
मातापित्रोर्बीजदोषादशुभैश्चाकृतात्मनः |
गर्भस्थस्य यदा दोषाः प्राप्य रेतोवहाःसिराः ||१८९||
शोषयन्त्याशु तन्नाशाद्रेतश्चाप्युपहन्यते |
तत्र सम्पूर्णसर्वाङ्गः स भवत्यपुमान् पुमान् ||१९०||
एते त्वसाध्या व्याख्याताः सन्निपातसमुच्छ्रयात् |१९१|
चिकित्सितमतस्तूर्ध्वं समासव्यासतः शृणु ||१९१||
शुक्रदोषेषु निर्दिष्टं भेषजं यन्मयाऽनघ! |
क्लैब्योपशान्तये कुर्यात् क्षीणक्षतहितं च यत् ||१९२||
बस्तयः क्षीरसर्पींषि वृष्ययोगाश्च ये मताः |
रसायनप्रयोगाश्च सर्वानेतान् प्रयोजयेत् ||१९३||
समीक्ष्य देहदोषाग्निबलं भेषजकालवित् |
व्यवायहेतुजे क्लैब्ये तथा धातुविपर्ययात् ||१९४||
दैवव्यपाश्रयं चैव भेषजं चाभिचारजे |
समासेनैतदुद्दिष्टं भेषजं क्लैब्यशान्तये ||१९५||

विस्तरेण प्रवक्ष्यामि क्लैब्यानां भेषजं पुनः |
सुस्विन्नस्निग्धगात्रस्य स्नेहयुक्तं विरेचनम् ||१९६||
अन्नाशनं ततः कुर्यादथवाऽऽस्थापनं पुनः |
प्रदद्यान्मतिमान् वैद्यस्ततस्तमनुवासयेत् ||१९७||
पलाशैरण्डमुस्ताद्यैः पश्चादास्थापयेत्ततः |
वाजीकरणयोगाश्च पूर्वं ये समुदाहृताः ||१९८||
भिषजा ते प्रयोज्याः स्युः क्लैब्ये बीजोपघातजे |
ध्वजभङ्गकृतं क्लैब्यं ज्ञात्वा तस्याचरेत् क्रियाम् ||१९९||
प्रदेहान् परिषेकांश्च कुर्याद्वा रक्तमोक्षणम् |
स्नेहपानं च कुर्वीत सस्नेहं च विरेचनम् ||२००||
अनुवासं ततः कुर्यादथवाऽऽस्थापनं पुनः |
व्रणवच्च क्रियाः सर्वास्तत्र कुर्याद्विचक्षणः ||२०१||
जरासम्भवजे क्लैब्ये क्षयजे चैव कारयेत् |
स्नेहस्वेदोपपन्नस्य सस्नेहं शोधनं हितम् ||२०२||
क्षीरसर्पिर्वृष्ययोगा बस्तयश्चैव यापनाः |
रसायनप्रयोगाश्च तयोर्भेषजमुच्यते ||२०३||
विस्तरेणैतदुद्दिष्टं क्लैब्यानां भेषजं मया |२०४|
यः पूर्वमुक्तः प्रदरः शृणु हेत्वादिभिस्तु तम् ||२०४||
याऽत्यर्थं सेवते नारी लवणाम्लगुरूणि च |
कटून्यथ विदाहीनि स्निग्धानि पिशितानि च ||२०५||
ग्राम्यौदकानि मेद्यानि कृशरां पायसं दधि |
शुक्तमस्तुसुरादीनि भजन्त्याः कुपितोऽनिलः ||२०६||
रक्तं प्रमाणमुत्क्रम्य गर्भाशयगताः सिराः |
रजोवहाः समाश्रित्य रक्तमादाय तद्रजः ||२०७||
यस्माद्विवर्धयत्याशु रसभावाद्विमानता |
तस्मादसृग्दरं प्राहुरेतत्तन्त्रविशारदाः ||२०८||
रजः प्रदीर्यते यस्मात् प्रदरस्तेन स स्मृतः |
सामान्यतः समुद्दिष्टं कारणं लिङ्गमेव च ||२०९||
चतुर्विधं व्यासतस्तु वाताद्यैः सन्निपाततः |
अतःपरं प्रवक्ष्यामि हेत्वाकृतिभिषग्जितम् ||२१०||

रूक्षादिभिर्मारुतस्तु रक्तमादाय पूर्ववत् |
कुपितः प्रदरं कुर्याल्लक्षणं तस्य मे शृणु ||२११||
फेनिलं तनु रूक्षं च श्यावं चारुणमेव च |
किंशुकोदकसङ्काशं सरुजं वाऽथ नीरुजम् ||२१२||
कटिवङ्क्षणहृत्पार्श्वपृष्ठश्रोणिषु मारुतः |
कुरुते वेदनां तीव्रामेतद्वातात्मकं विदुः ||२१३||

अम्लोष्णलवणक्षारैः पित्तं प्रकुपितं यदा |
पूर्ववत् प्रदरं कुर्यात् पैत्तिकं लिङ्गतः शृणु ||२१४||
सनीलमथवा पीतमत्युष्णमसितं तथा |
नितान्तरक्तं स्रवति मुहुर्मुहुरथार्तिमत् ||२१५||
दाहरागतृषामोहज्वरभ्रमसमायुतम् |
असृग्दरं पैत्तिकं स्याच्छ्लैष्मिकं तु प्रवक्ष्यते ||२१६||
गुर्वादिभिर्हेतुभिश्च पूर्ववत् कुपितः कफः |
प्रदरं कुरुते तस्य लक्षणं तत्त्वतः शृणु ||२१७||
पिच्छिलं पाण्डुवर्णं च गुरु स्निग्धं च शीतलम् |
स्रवत्यसृक् श्लेष्मलं च घनं मन्दरुजाकरम् ||२१८||
छर्द्यरोचकहृल्लासश्वासकाससमन्वितम् |
(वक्ष्यते [४] क्षीरदोषाणां सामान्यमिह कारणम् ||२१९||
यत्तदेव त्रिदोषस्य कारणं प्रदरस्य तु | )

त्रिलिङ्गसंयुतं विद्यान्नैकावस्थमसृग्दरम् ||२२०||
नारी त्वतिपरिक्लिष्टा यदा प्रक्षीणशोणिता |
सर्वहेतुसमाचारादतिवृद्धस्तदाऽनिलः ||२२१||
रक्तमार्गेण सृजति प्रत्यनीकबलं कफम् |
दुर्गन्धं पिच्छिलं पीतं विदग्धं पित्ततेजसा ||२२२||
वसां मेदश्च यावद्धि समुपादाय वेगवान् |
सृजत्यपत्यमार्गेण सर्पिर्मज्जवसोपमम् ||२२३||

शश्वत् स्रवत्यथास्रावं तृष्णादाहज्वरान्विताम् |
क्षीणरक्तां दुर्बलां स तामसाध्यां विवर्जयेत् ||२२४||
मासान्निष्पिच्छदाहार्ति पञ्चरात्रानुबन्धि च |
नैवातिबहु नात्यल्पमार्तवं शुद्धमादिशेत् ||२२५||
गुञ्जाफलसवर्णं च पद्मालक्तकसन्निभम् |
इन्द्रगोपकसङ्काशमार्तवं शुद्धमादिशेत् ||२२६||

योनीनां वातलाद्यानां यदुक्तमिह भेषजम् |
चतुर्णां प्रदराणां च तत् सर्वं कारयेद्भिषक् ||२२७||

रक्तातिसारिणां यच्च तथा शोणितपित्तिनाम् |
रक्तार्शसां च यत् प्रोक्तं भेषजं तच्च कारयेत् ||२२८||

धात्रीस्तनस्तन्यसम्पदुक्ता विस्तरतः पुरा |
स्तन्यसञ्जननं चैव स्तन्यस्य च विशोधनम् ||२२९||
वातादिदुष्टे लिङ्गं च क्षीणस्य च चिकित्सितम् |
तत्सर्वमुक्तं ये त्वष्टौ क्षीरदोषाः प्रकीर्तिताः ||२३०||
वातादिष्वेव तान् विद्याच्छास्त्रचक्षुर्भिषक्तमः |
त्रिविधास्तु यतः शिष्यास्ततो वक्ष्यामि विस्तरम् ||२३१|
अजीर्णासात्म्यविषमविरुद्धात्यर्थभोजनात् |
लवणाम्लकटुक्षारप्रक्लिन्नानां च सेवनात् ||२३२||
मनःशरीरसन्तापादस्वप्नान्निशि चिन्तनात् |
प्राप्तवेगप्रतीघातादप्राप्तोदीरणेन च ||२३३||
परमान्नं गुडकृतं कृशरां दधि मन्दकम् |
अभिष्यन्दीनि मांसानि ग्राम्यानूपौदकानि च ||२३४||
भुक्त्वा भुक्त्वा दिवास्वप्नान्मद्यस्यातिनिषेवणात् |
अनायासादभीघातात् क्रोधाच्चातङ्ककर्शनैः ||२३५||
दोषाः क्षीरवहाः प्राप्य सिराः स्तन्यं प्रदूष्य च |
कुर्युरष्टविधं भूयो दोषतस्तन्निबोध मे ||२३६||
वैरस्यं फेनसङ्घातो रौक्ष्यं चेत्यनिलात्मके |
पित्ताद्वैवर्ण्यदौर्गन्ध्ये स्नेहपैच्छिल्यगौरवम् ||२३७||
कफाद्भवति रूक्षाद्यैरनिलः स्वैः प्रकोपणैः |
क्रुद्धः क्षीराशयं प्राप्य रसं स्तन्यस्य [३] दूषयेत् ||२३८||
विरसं वातसंसृष्टं कृशीभवति तत् पिबन् |
न चास्य स्वदते क्षीरं कृच्छ्रेण च विवर्धते ||२३९||
तथैव वायुः कुपितः स्तन्यमन्तर्विलोडयन् |
करोति फेनसङ्घातं तत्तु कृच्छ्रात् प्रवर्तते ||२४०||

तेन क्षामस्वरो बालो बद्धविण्मूत्रमारुतः |
वातिकं शीर्षरोगं वा पीनसं वाऽधिगच्छति ||२४१||

पूर्ववत् कुपितः स्तन्ये स्नेहं शोषयतेऽनिलः |
रूक्षं तत् पिबतो रौक्ष्याद्बलह्रासः प्रजायते ||२४२||

पित्तमुष्णादिभिः क्रुद्धं स्तन्याशयमभिप्लुतम् |
करोति स्तन्यवैवर्ण्यं नीलपीतासितादिकम् ||२४३||

विवर्णगात्रः स्विन्नः स्यात्तृष्णालुर्भिन्नविट् शिशुः |
नित्यमुष्णशरीरश्च नाभिनन्दति तं स्तनम् ||२४४||

पूर्ववत् कुपिते पित्ते दौर्गन्ध्यं क्षीरमृच्छति |
पाण्ड्वामयस्तत्पिबतः कामला च भवेच्छिशोः ||२४५||

क्रुद्धो गुर्वादिभिः श्लेष्मा क्षीराशयगतः स्त्रियाः |
स्नेहान्वितत्वात्तत्क्षीरमतिस्निग्धं करोति तु ||२४६||

छर्दनः कुन्थनस्तेन लालालुर्जायते शिशुः |
नित्योपदिग्धैः स्रोतोभिर्निद्राक्लमसमन्वितः ||२४७||
श्वासकासपरीतस्तु प्रसेकतमकान्वितः |

अभिभूय कफः स्तन्यं पिच्छिलं कुरुते यदा ||२४८||
लालालुः शूनवक्त्राक्षिर्जडः स्यात्तत् पिबञ्छिशुः |

कफः क्षीराशयगतो गुरुत्वात् क्षीरगौरवम् ||२४९||
करोति गुरु तत् पीत्वा बालो हृद्रोगमृच्छति |
अन्यांश्च विविधात्रोगान्कुर्यात्क्षीरसमाश्रितान् ||२५०||

क्षीरे वातादिभिर्दुष्टे सम्भवन्ति तदात्मकाः |
तत्रादौ स्तन्यशुद्ध्यर्थं धात्रीं स्नेहोपपादिताम् ||२५१||
संस्वेद्य विधिवद्वैद्यो वमनेनोपपादयेत् |

वचाप्रियङ्गुयष्ट्याह्वफलवत्सकसर्षपैः ||२५२||
कल्कैर्निम्बपटोलानां क्वाथैः सलवणैर्वमेत् |
सम्यग्वान्तां यथान्यायं कृतसंसर्जनां ततः ||२५३||
दोषकालबलापेक्षी स्नेहयित्वा विरेचयेत् |

त्रिवृतामभयां वाऽपि त्रिफलारससंयुताम् ||२५४||
पाययेन्मधुसंयुक्तामभयां वाऽपि केवलाम् |
(पाययेन्मूत्रसंयुक्तां विरेकार्थं च शास्त्रवित् ) ||२५५||

सम्यग्विरिक्तां मतिमान् कृतसंसर्जनां पुनः |
ततो दोषावशेषघ्नैरन्नपानैरुपाचरेत् ||२५६||

शालयः षष्टिका वा स्युः श्यामाका भोजने हिताः |
प्रियङ्गवः कोरदूषा यवा वेणुयवास्तथा ||२५७||
वंशवेत्रकलायाश्च शाकार्थे स्नेहसंस्कृताः |
मुद्गान् मसूरान् यूषार्थे कुलत्थांश्च प्रकल्पयेत् ||२५८||
निम्बवेत्राग्रकुलकवार्ताकामलकैः शृतान् |
सव्योषसैन्धवान् यूषान्दापयेत्स्तन्यशोधनान् ||२५९||
शशान् कपिञ्जलानेणान् संस्कृतांश्च प्रदापयेत् |
शार्ङ्गेष्टासप्तपर्णत्वगश्वगन्धाशृतं जलम् ||२६०||
पाययेताथवा स्तन्यशुद्धये रोहिणीशृतम् |

अमृतासप्तपर्णत्वक्क्वाथं चैव सनागरम् ||२६१||
किराततिक्तकक्वाथं श्लोकपादेरितान् पिबेत् |
त्रीनेतान्स्तन्यशुद्ध्यर्थमिति सामान्यभेषजम् ||२६२||

कीर्तितं स्तन्यदोषाणां पृथगन्यं निबोधत |
पाययेद्विरसक्षीरां द्राक्षामधुकसारिवाः ||२६३||
श्लक्ष्णपिष्टां पयस्यां च समालोड्य सुखाम्बुना |

पञ्चकोलकुलत्थैश्च पिष्टैरालेपयेत् स्तनौ ||२६४||
शुष्कौ प्रक्षाल्य निर्दुह्यात्तथा स्तन्यं विशुध्यति |

फेनसङ्घातवत्क्षीरं यस्यास्तां पाययेत् स्त्रियम् ||२६५||
पाठानागरशार्ङ्गेष्टामूर्वाः पिष्ट्वा सुखाम्बुना |

अञ्जनं नागरं दारु बिल्वमूलं प्रियङ्गवः ||२६६||
स्तनयोः पूर्ववत् कार्यं लेपनं क्षीरशोधनम् |
किराततिक्तकं शुण्ठीं सामृतां क्वाथयेद्भिषक् ||२६७||
तं क्वाथं पाययेद्धात्रीं स्तन्यदोषनिबर्हणम् |

स्तनौ चालेपयेत् पिष्टैर्यवगोधूमसर्षपैः ||२६८||

षड्विरेकाश्रितीयोक्तैरौषधैः स्तन्यशोधनैः |
रूक्षक्षीरा पिबेत् क्षीरं तैर्वा सिद्धं घृतं पिबेत् ||२६९||

पूर्ववज्जीवकाद्यं च पञ्चमूलं प्रलेपनम् |
स्तनयोः संविधातव्यं सुखोष्णं स्तन्यशोधनम् ||२७०||

यष्टीमधुकमृद्वीकापयस्यासिन्धुवारिकाः |
शीताम्बुना पिबेत्कल्कं क्षीरवैवर्ण्यनाशनम् ||२७१||

द्राक्षामधुककल्केन स्तनौ चास्याः प्रलेपयेत् |
प्रक्षाल्य वारिणा चैव निर्दुह्यात्तौ पुनः पुनः ||२७२||

विषाणिकाजशृङ्ग्यौ च त्रिफलां रजनीं वचाम् |
पिबेच्छीताम्बुना पिष्ट्वा क्षीरदौर्गन्ध्यनाशिनीम् ||२७३||

लिह्याद्वाऽप्यभयाचूर्णं सव्योषं माक्षिकप्लुतम् |
क्षीरदौर्गन्ध्यनाशार्थं धात्री पथ्याशिनी तथा ||२७४||

सारिवोशीरमञ्जिष्ठाश्लेष्मातककुचन्दनैः |
पत्राम्बुचन्दनोशीरैः स्तनौ चास्याः प्रलेपयेत् ||२७५||

स्निग्धक्षीरा दारुमुस्तपाठाः पिष्ट्वा सुखाम्बुना |
पीत्वा ससैन्धवाः क्षिप्रं क्षीरशुद्धिमवाप्नुयात् ||२७६||

पाययेत् पिच्छिलक्षीरां शार्ङ्गेष्टामभयां वचाम् |
मुस्तनागरपाठाश्च पीताः स्तन्यविशोधनाः ||२७७||

तक्रारिष्टं पिबेच्चापि यदुक्तं गुदजापहम् |
विदारीबिल्वमधुकैः स्तनौ चास्याः प्रलेपयेत् ||२७८||

त्रायमाणामृतानिम्बपटोलत्रिफलाशृतम् |
गुरुक्षीरा पिबेदाशु स्तन्यदोषविशुद्धये ||२७९||
पिबेद्वा पिप्पलीमूलचव्यचित्रकनागरम् |
बलानागरशार्ङ्गेष्टामूर्वाभिर्लेपयेत् स्तनौ ||२८०||
पृश्निपर्णीपयस्याभ्यां स्तनौ चास्याः प्रलेपयेत् |

अष्टावेते क्षीरदोषा हेतुलक्षणभेषजैः ||२८१||
निर्दिष्टाः क्षीरदोषोत्थास्तथोक्ताः केचिदामयाः |२८२|
दोषदूष्यमलाश्चैव महतां व्याधयश्च ये ||२८२||
त एव सर्वे बालानां मात्रा त्वल्पतरा मता |
निवृत्तिर्वमनादीनां मृदुत्वं परतन्त्रताम् ||२८३||
वाक्चेष्टयोरसामर्थ्यं वीक्ष्य बालेषु शास्त्रवित् |
भेषजं स्वल्पमात्रं तु यथाव्याधि प्रयोजयेत् ||२८४||
मधुराणि कषायाणि क्षीरवन्ति मृदूनि च |
प्रयोजयेद्भिषग्बाले मतिमानप्रमादतः ||२८५||
अत्यर्थस्निग्धरूक्षोष्णमम्लं कटुविपाकि च |
गुरु चौषधपानान्नमेतद्बालेषु गर्हितम् ||२८६||
समासात् सर्वरोगाणामेतद्बालेषु भेषजम् |
निर्दिष्टं शास्त्रविद्वैद्यः प्रविविच्य प्रयोजयेत् ||२८७||
भवन्ति चात्र-
इति सर्वविकाराणामुक्तमेतच्चिकित्सितम् |
स्थानमेतद्धि तन्त्रस्य रहस्यं परमुत्तमम्||२८८||

अस्मिन् सप्तदशाध्यायाः कल्पाः सिद्धय एव च |
नासाद्यन्तेऽग्निवेशस्य तन्त्रे चरकसंस्कृते ||२८९||
तानेतान् कापिलबलिः शेषान् दृढबलोऽकरोत् |
तन्त्रस्यास्य महार्थस्य पूरणार्थं यथातथम् ||२९०||
रोगा येऽप्यत्र नोद्दिष्टा बहुत्वान्नामरूपतः |
तेषामप्येतदेव स्याद्दोषादीन् वीक्ष्य भेषजम् ||२९१||
दोषदूष्यनिदानानां विपरीतं हितं ध्रुवम् |
उक्तानुक्तान् गदान् सर्वान् सम्यग्युक्तं नियच्छति ||२९२||

देशकालप्रमाणानां सात्म्यासात्म्यस्य चैव हि |
सम्यग्योगोऽन्यथा ह्येषां पथ्यमप्यन्यथा भवेत् ||२९३||

आस्यादामाशयस्थान् हि रोगान् नस्तःशिरोगतान् |
गुदात् पक्वाशयस्थांश्च हन्त्याशु दत्तमौषधम् ||२९४||
शरीरावयवोत्थेषु विसर्पपिडकादिषु |
यथादेशं प्रदेहादि शमनं स्याद्विशेषतः ||२९५||
दिनातुरौषधव्याधिजीर्णलिङ्गर्त्ववेक्षणम् |
कालं विद्याद्दिनावेक्षः पूर्वाह्णे वमनं यथा ||२९६||
रोग्यवेक्षो यथा प्रातर्निरन्नो बलवान् पिबेत् |
भेषजं लघुपथ्यान्नैर्युक्तमद्यात्तु दुर्बलः ||२९७||

भैषज्यकालो भुक्तादौ मध्ये पश्चान्मुहुर्मुहुः |
सामुद्गं भक्तसंयुक्तं ग्रासग्रासान्तरे दश ||२९८||

अपाने विगुणे पूर्वं, समाने मध्यभोजनम् |
व्याने तु प्रातरशितमुदाने भोजनोत्तरम् ||२९९||

वायौ प्राणे प्रदुष्टे तु ग्रासग्रासान्तरिष्यते |
श्वासकासपिपासासु त्ववचार्यं मुहुर्मुहुः ||३००||

सामुद्गं हिक्किने देयं लघुनाऽन्नेन संयुतम् |
सम्भोज्यं त्वौषधं भोज्यैर्विचित्रैररुचौ हितम् ||३०१||

ज्वरे पेयाः कषायाश्च क्षीरं सर्पिर्विरेचनम् |
षडहे षडहे देयं कालं वीक्ष्यामयस्य च ||३०२||
क्षुद्वेगमोक्षौ लघुता विशुद्धिर्जीर्णलक्षणम् |
तदा भेषजमादेयं स्याद्धि दोषवदन्यथा ||३०३||

चयादयश्च दोषाणां वर्ज्यं सेव्यं च यत्र यत् |
ऋताववेक्ष्यं यत् कर्म पूर्वं सर्वमुदाहृतम् ||३०४||

(उपक्रमाणां करणं प्रतिषेधे च कारणम् |
व्याख्यातमबलानां सविकल्पानामवेक्षणे ||३०५||

मुहुर्मुहुश्च रोगाणामवस्थामातुरस्य च |
अवेक्षमाणस्तु भीषक् चिकित्सायां न मुह्यति) ||३०६||
इत्येवं षड्विधं कालमनवेक्ष्य भिषग्जितम् |
प्रयुक्तमहिताय स्यात् सस्यस्याकालवर्षवत् ||३०७||
व्याधीनामृत्वहोरात्रवयसां भोजनस्य च |
विशेषो भिद्यते यस्तु कालावेक्षः स उच्यते ||३०८||
वसन्ते श्लेष्मजा रोगाः शरत्काले तु पित्तजाः |
वर्षासु वातिकाश्चैव प्रायः प्रादुर्भवन्ति हि ||३०९||

निशान्ते दिवसान्ते च वर्षान्ते वातजा गदाः |
प्रातः क्षपादौ कफजास्तयोर्मध्ये तु पित्तजाः ||३१०||

वयोन्तमध्यप्रथमे वातपित्तकफामयाः |
बलवन्तो भवन्त्येव स्वभावाद्वयसो नृणाम् ||३११||
जीर्णान्ते वातजा रोगा जीर्यमाणे तु पित्तजाः |
श्लेष्मजा भुक्तमात्रे तु लभन्ते प्रायशो बलम् ||३१२||
नाल्पं हन्त्यौषधं व्याधिं यथाऽऽपोऽल्पा महानलम् |
दोषवच्चातिमात्रं स्यात्सस्यस्यात्युदकं यथा ||३१३||
सम्प्रधार्य बलं तस्मादामयस्यौषधस्य च |
नैवातिबहु नात्यल्पं भैषज्यमवचारयेत् ||३१४||
औचित्याद्यस्य यत् सात्म्यं देशस्य पुरुषस्य च |
अपथ्यमपि नैकान्तात्तत्त्यजंल्लभते सुखम् ||३१५||
बाह्लीकाः पह्लवाश्चीनाः शूलीका यवनाः शकाः |
मांसगोधूममाध्वीकशस्त्रवैश्वानरोचिताः ||३१६||
मत्स्यसात्म्यास्तथा प्राच्याः क्षीरसात्म्याश्च सैन्धवाः |
अश्मकावन्तिकानां तु तैलाम्लं सात्म्यमुच्यते ||३१७||
कन्दमूलफलं सात्म्यं विद्यान्मलयवासिनाम् |
सात्म्यं दक्षिणतः पेया मन्थश्चोत्तरपश्चिमे ||३१८||
मध्यदेशे भवेत् सात्म्यं यवगोधूमगोरसाः |
तेषां तत्सात्म्ययुक्तानि भैषजान्यवचारयेत् ||३१९||
सात्म्यं ह्याशु बलं धत्ते नातिदोषं च बह्वपि |
योगैरेव चिकित्सन् हि देशाद्यज्ञोऽपराध्यति ||३२०||
वयोबलशरीरादिभेदा हि बहवो मताः |
तथाऽन्तःसन्धिमार्गाणां दोषाणां गूढचारिणाम् ||३२१||
भवेत् कदाचित् कार्याऽपि विरुद्धाभिमता क्रिया |
पित्तमन्तर्गतं गूढं स्वेदसेकोपनाहनैः ||३२२||
नीयते बहिरुष्णैर्हि तथोष्णं शमयन्ति ते |
बाह्यैश्च शीतैः सेकाद्यैरूष्माऽन्तर्याति पीडितः ||३२३||
सोऽन्तर्गूढं कफं हन्ति शीतं शीतैस्तथा जयेत् |
श्लक्ष्णपिष्टो घनो लेपश्चन्दनस्यापि दाहकृत् ||३२४||
त्वग्गतस्योष्मणो रोधाच्छीतकृच्चान्यथाऽगुरोः |
छर्दिघ्नी मक्षिकाविष्ठा मक्षिकैव तु वामयेत् ||३२५||
द्रव्येषु स्विन्नजग्धेषु चैव तेष्वेव विक्रिया |
तस्माद्दोषौषधादीनि परीक्ष्य दशतत्वतः ||३२६||
कुर्याच्चिकित्सितं प्राज्ञो न योगैरेव केवलम् |
निवृत्तोऽपि पुनर्व्याधिः स्वल्पेनायाति हेतुना ||३२७||
क्षीणे मार्गीकृते देहे शेषः सूक्ष्म इवानलः |
तस्मात्तमनुबध्नीयात् प्रयोगेणानपायिना ||३२८||
सिद्ध्यर्थं प्राक्प्रयुक्तस्य सिद्धस्याप्यौषधस्य तु |
काठिन्यादूनभावाद्वा दोषोऽन्तः कुपितो महान् ||३२९||
पथ्यैर्मृद्वल्पतां नीतो मृदुदोषकरो भवेत् |
पथ्यमप्यश्नतस्तस्माद्यो व्याधिरुपजायते ||३३०||
ज्ञात्वैवं वृद्धिमभ्यासमथवा तस्य कारयेत् |
सातत्यात्स्वाद्वभावाद्वा पथ्यं द्वेष्यत्वमागतम् ||३३१||
कल्पनाविधिभिस्तैस्तैः प्रियत्वं गमयेत् पुनः |
मनसोऽर्थानुकूल्याद्धि तुष्टिरूर्जा रुचिर्बलम् ||३३२||
सुखोपभोगता च स्याद्व्याधेश्चातो बलक्षयः |
लौल्याद्दोषक्षयाद्व्याधेर्वैधर्म्याच्चापि या रुचिः ||३३३||
तासु पथ्योपचारः स्याद्योगेनाद्यं विकल्पयेत् |
तत्र श्लोकाः-
विंशतिर्व्यापदो योनेर्निदानं लिङ्गमेव च ||३३४||
चिकित्सा चापि निर्दिष्टा शिष्याणां हितकाम्यया |
शुक्रदोषास्तथा चाष्टौ निदानाकृतिभेषजैः ||३३५||
क्लैब्यान्युक्तानि चत्वारि चत्वारः प्रदरास्तथा |
तेषां निदानं लिङ्गं च भैषज्यं चैव कीर्तितम् ||३३६||
क्षीरदोषास्तथा चाष्टौ हेतुलिङ्गभिषग्जितैः |
रेतसो रजसश्चैव कीर्तितं शुद्धिलक्षणम् ||३३७||
उक्तानुक्तचिकित्सा च सम्यग्योगस्तथैव च |
देशादिगुणशंसा च कालः षङ्विध एव च ||३३८||
देशे देशे च यत् सात्म्यं यथा वैद्योऽपराध्यति |
चिकित्सा चापि निर्दिष्टा दोषाणां गूढचारिणाम् ||३३९||
यो हि सम्यङ्ग जानाति शास्त्रं शास्त्रार्थमेव च |
न कुर्यात् स क्रियां चित्रमचक्षुरिव चित्रकृत् ||३४०||
अग्निवेशकृते तन्त्रे चरकप्रतिसंस्कृते |
चिकित्सितमिदं स्थानं षष्ठं परिसमापितम् ||३४१||





