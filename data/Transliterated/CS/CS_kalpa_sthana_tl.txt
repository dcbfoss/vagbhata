Chapter 1 
athāto madanakalpaṃ vyākhyāsyāmaḥ||1||
iti ha smāha bhagavānātreyaḥ||2||
atha khalu vamanavirecanārthaṃ vamanavirecanadravyāṇāṃ sukhopabhogatamaiḥ sahānyairdravyairvividhaiḥ kalpanārthaṃ bhedārthaṃ vibhāgārthaṃ cetyarthaḥ,tadyogānāṃ ca kriyāvidheḥ sukhopāyasya samyagupakalpanārthaṃ kalpasthānamupadekṣyāmo'gniveśa!||3||
tatra doṣaharaṇamūrdhvabhāgaṃ vamanasañjñakam, adhobhāgaṃ virecanasañjñakam; ubhayaṃ vā śarīramalavirecanādvirecanasañjñāṃ labhate||4||
tatroṣṇa-tīkṣṇa-sūkṣma-vyavāyi-vikāśīnyauṣadhāni svavīryeṇa hṛdayamupetya dhamanīranusṛtya sthūlāṇusrotobhyaḥ kevalaṃ śarīragataṃdoṣasaṅghātamāgneyatvād viṣyandayanti, taikṣṇyād vicchindanti, sa vicchinnaḥ pariplavan [1] snehabhāvite kāyesnehāktabhājanasthamivakṣaudramasajjannaṇupravaṇabhāvādāmāśayamāgamyodānapraṇunno'gnivāyvātmakatvādūrdhvabhāgaprabhāvādauṣadhasyordhvamutkṣipyate,salilapṛthivyātmakatvādadhobhāgaprabhāvāccauṣadhasyādhaḥ pravartate, ubhayataścobhayaguṇatvāt|
iti lakṣaṇoddeśaḥ||5||
tatra phala-jīmūtakekṣvāku-dhāmārgava-kuṭaja-kṛtavedhanānāṃ, śyāmā-trivṛccaturaṅgula-tilvaka-mahāvṛkṣa-saptalā-śaṅkhinī-dantī-dravantīnāṃ ca, nānāvidhadeśakālasambhavāsvāda-rasa-vīrya-vipāka-prabhāvagrahaṇād deha-doṣa-prakṛti-vayo-balāgni-bhakti-sātmya-rogāvasthādīnāṃ nānāprabhāvavattvācca, vicitragandha-varṇa-rasa-sparśānāmupayogasukhārthamasaṅkhyeyasaṃyogānāmapi casatāṃ dravyāṇāṃ vikalpamārgopadarśanārthaṃ ṣaḍvirecanayogaśatāni vyākhyāsyāmaḥ||6||
tāni tu dravyāṇi deśa-kāla-guṇa-bhājana-sampadvīryabalādhānāt kriyāsamarthatamāni bhavanti||7||
trividhaḥ khalu deśaḥ- jāṅgalaḥ, ānūpaḥ, sādhāraṇaśceti|
tatra jāṅgalaḥ paryākāśabhūyiṣṭhaḥ, tarubhirapi ca kadara-khadirāsanāśvakarṇa-dhava-tiniśa-śallakī-sāla-somavalka-badarī-tindukāśvattha-vaṭāmalakīvanagahanaḥ, anekaśamī-kakubha-śiṃśapāprāyaḥ, sthiraśuṣkapavanabalavidhūyamānapranṛtyattaruṇaviṭapaḥ,pratatamṛgatṛṣṇikopagūḍhatanukharaparuṣasikatāśarkarābahulaḥ, lāvatittiricakorānucaritabhūmibhāgaḥ, vātapittabahulaḥ,sthirakaṭhinamanuṣyaprāyo jñeyaḥ, athānūpo hintālatamālanārikelakadalīvanagahanaḥ, saritsamudraparyantaprāyaḥ, śiśirapavanabahulaḥ,vañjulavānīropaśobhitatīrābhiḥ saridbhirupagatabhūmibhāgaḥ, kṣitidharanikuñjopaśobhitaḥ, mandapavanānuvījitakṣitiruhagahanaḥ,anekavanarājīpuṣpitavanagahanabhūmibhāgaḥ, snigdhatarupratānopagūḍhaḥ, haṃsa-cakravāka-balākā-nandīmukha-puṇḍarīka-kādamba-madgu -bhṛṅgarāja-śatapatra-mattakokilānunāditataruviṭapaḥ, sukumārapuruṣaḥ, pavanakaphaprāyo jñeyaḥ; anayorevadvayordeśayorvīrudvanaspativānaspatyaśakunimṛgagaṇayutaḥ sthirasukumārabalavarṇasaṃhananopapannasādhāraṇaguṇayuktapuruṣaḥsādhāraṇo jñeyaḥ||8||
tatra deśe sādhāraṇe jāṅgale vā yathākālaṃ śiśirātapapavanasalilasevite same śucau pradakṣiṇodake śmaśāna-caitya-devayajanāgāra-sabhā-śvabhrārāma-valmīkoṣaravirahite kuśarohiṣāstīrṇe snigdhakṛṣṇamadhuramṛttike suvarṇavarṇamadhuramṛttike vāmṛdāvaphālakṛṣṭe'nupahate'nyairbalavattarairdrumairauṣadhāni jātāni praśasyante||9||
tatra yāni kālajātānyupāgatasampūrṇapramāṇa-rasavīrya-gandhāni kālātapāgnisalilapavanajantubhiranupahatagandha-varṇa-rasa-sparśa-prabhāvāṇi pratyagrāṇyudīcyāṃ diśi sthitāni; teṣāṃ śākhāpalāśamaciraprarūḍhaṃ varṣāvasantayorgrāhyaṃ, grīṣme mūlāni śiśire vāśīrṇaprarūḍhaparṇānāṃ, śaradi tvakkandakṣīrāṇi, hemante sārāṇi, yathartu puṣpaphalamiti; maṅgalācāraḥ kalyāṇavṛttaḥ śuciḥśuklavāsāḥ sampūjya devatā aśvinau gobrāhmaṇāṃśca kṛtopavāsaḥ prāṅmukha udaṅmukho vā gṛhṇīyāt||10||
gṛhītvā cānurūpaguṇavadbhājanasthānyāgāreṣū prāgudagdvāreṣu nivātapravātaikadeśeṣu nityapuṣpopahārabalikarmavatsu, agni-salilopasveda-dhūma-rajo-mūṣaka-catuṣpadāmanabhigamanīyāni svavacchannāni śikyeṣvāsajya sthāpayet||11||
tāni ca yathādoṣaṃ prayuñjīta surā-sauvīraka-tuṣodaka-maireya-medaka-dhānyāmla -phalāmla-dadhyamlādibhirvāte, mṛdvīkāmalaka -madhu-madhuka-parūṣaka-phāṇitakṣīrādibhiḥ pitte, śleṣmaṇi tu madhu-mūtra-kaṣāyādibhirbhāvitānyāloḍitāni ca; ityuddeśaḥ|
taṃ vistareṇa dravya-deha-doṣa-sātmyādīni pravibhajya vyākhyāsyāmaḥ||12||
vamanadravyāṇāṃ madanaphalāni śreṣṭhatamānyācakṣate, anapāyitvāt|
tāni vasantagrīṣmayorantare [puṣyāśvayugbhyāṃ mṛgaśirasā vā gṛhṇīyānmaitre muhūrte|
yāni pakvānyakāṇānyaharitāni pāṇḍūnyakrimīṇyapūtīnyajantujagdhānyahrasvāni; tāni pramṛjya , kuśapuṭe baddhvā,gomayenālipya, yavatu(bu)ṣamāṣaśālikulatthamudgapalānāmanyatame nidadhyādaṣṭarātram|
ata ūrdhvaṃ mṛdūbhūtāni madhviṣṭagandhānyuddhṛtya śoṣayet|
suśuṣkāṇāṃ phalapippalīruddharet |
tāsāṃ ghṛtadadhimadhupalalavimṛditānāṃ punaḥ śuṣkāṇāṃ navaṃ kalaśaṃ supramṛṣṭavālukamarajaskamākaṇṭhaṃ pūrayitvā svavacchannaṃ svanuguptaṃśikyeṣvāsajya samyak sthāpayet||13||
atha cchardanīyamāturaṃ dvyahaṃ tryahaṃ vā snehasvedopapannaṃ śvaśchardayitavyamiti grāmyānūpaudakamāṃsarasa-kṣīra-dadhi-māṣa-tila-śākādibhiḥ samutkleśitaśleṣmāṇaṃ vyuṣitaṃ jīrṇāhāraṃ pūrvāhṇe kṛtabalihomamaṅgalaprāyaścittaṃ nirannamanatisnigdhaṃ yavāgvāghṛtamātrāṃ pītavantaṃ, tāsāṃ phalapippalīnāmantarnakhamuṣṭiṃ yāvadvā sādhu manyeta jarjarīkṛtya yaṣṭimadhukaṣāyeṇa kovidāra-karbudāra-nīpa-vidula-bimbī-śaṇapuṣpī-sadāpuṣpī-pratyakpuṣpīkaṣāyāṇāmanyatamena vā rātrimuṣitaṃ vimṛdya pūtaṃ madhusaindhavayuktaṃsukhoṣṇaṃ kṛtvā pūrṇaṃ śarāvaṃ mantreṇānenābhimantrayet- ‘oṃ brahmadakṣāśvirudrendrabhūcandrārkānilānalāḥ| ṛṣayaḥ sauṣadhigrāmā bhūtasaṅghāśca pāntu te|
rasāyanamivarṣīṇāṃ devānāmamṛtaṃ yathā| sudhevottamanāgānāṃ bhaiṣajyamidamastu te’|
ityevamabhimantryodaṅmukhaṃ prāṅmukhaṃ vā''turaṃ pāyayecchleṣmajvaragulmapratiśyāyārtaṃ viśeṣeṇa punaḥ punarāpittāgamanāt, tena sādhuvamati; hīnavegaṃ tu pippalyāmalaka-sarṣapa-vacākalkalavaṇoṣṇodakaiḥ punaḥ punaḥ pravartayedāpittadarśanāt|
ityeṣa sarvaśchardanayogavidhiḥ||14||
sarveṣu tu madhusaindhavaṃ kaphavilayanacchedārthaṃ vamaneṣu vidadhyāt|
na coṣṇavirodho madhunaśchardanayogayuktasya, avipakvapratyāgamanāddoṣanirharaṇācca||15||
phalapippalīnāṃ dvau dvau bhāgau kovidārādikaṣāyeṇa triḥsaptakṛtvaḥ srāvayet, tena rasena tṛtīyaṃ bhāgaṃ piṣṭvā mātrāṃharītakībhirbibhītakairāmalairvā tulyāṃ vartayet, tāsāmekāṃ dve vā pūrvoktānāṃ kaṣāyāṇāmanyatamasyāñjalimātreṇa vimṛdyabalavacchleṣmaprasekagranthijvarodarāruciṣu pāyayediti samānaṃ pūrveṇa||16||
phalapippalīkṣīraṃ, tena vā kṣīrayavāgūmadhobhāge raktapitte hṛddāhe ca; tajjasya vā dadhna uttarakaṃ kaphaccharditamakaprasekeṣu ; tasyavā payasaḥ śītasya santānikāñjaliṃ pitte prakupite uraḥkaṇṭhahṛdaye ca tanukaphopadigdhe, iti samānaṃ pūrveṇa||17||
phalapippalīśṛtakṣīrānnavanītamutpannaṃ phalādikalkakaṣāyasiddhaṃ kaphābhibhūtāgniṃ viśuṣyaddehaṃ ca mātrayā pāyayediti samānaṃpūrveṇa||18||
phalapippalīnāṃ phalādikaṣāyeṇa triḥsaptakṛtvaḥ suparibhāvitena puṣparajaḥprakāśena cūrṇena sarasi sañjātaṃ [1] bṛhatsaroruhaṃsāyāhne'vacūrṇayet, tadrātrivyuṣitaṃ prabhāte punaravacūrṇitamuddhṛtya haridrākṛsarakṣīrayavāgūnāmanyatamaṃsaindhavaguḍaphāṇitayuktamākaṇṭhaṃ pītavantamāghrāpayet sukumāramutkliṣṭapittakaphamauṣadhadveṣiṇamiti samānaṃ pūrveṇa||19||
phalapippalīnāṃ bhallātakavidhiparisrutaṃ svarasaṃ paktvā phāṇitībhūtamātantulībhāvāllehayet; ātapaśuṣkaṃ vā cūrṇīkṛtaṃjīmūtakādikaṣāyeṇa pitte kaphasthānagate pāyayediti samānaṃ pūrveṇa||20||
phalapippalīcūrṇāni pūrvavat phalādīnāṃ ṣaṇṇāmanyatamakaṣāyasrutāni vartikriyāḥ phalādikaṣāyopasarjanāḥ peyā iti samānaṃpūrveṇa||21||
phalapippalīnāmāragvadha -vṛkṣaka-svādukaṇṭaka-pāṭhā-pāṭalā-śārṅgeṣṭā-mūrvā-saptaparṇa-naktamāla-picumarda-paṭola-suṣavī-guḍūcī-somavalka-dvīpikānāṃ pippalī-pippalīmūla-hastipippalī-citraka-śṛṅgaverāṇāṃ cānyatamakaṣāyeṇa siddho leha itisamānaṃ pūrveṇa||22||
phalapippalīṣvelā-hareṇukā-śatapuṣpā-kustumburu-tagara-kuṣṭha-tvak-coraka-marubakāguru-guggulvelavāluka-śrīveṣṭaka-paripelava-māṃsī-śaileyaka-sthauṇeyaka-sarala-pārāvatapadyaśokarohiṇīnāṃ viṃśateranyatamasya kaṣāyeṇa sādhitotkārikā utkārikākalpena,modakā vā modakakalpena, yathādoṣarogabhakti prayojyā iti samānaṃ pūrveṇa||23||
phalapippalīsvarasakaṣāyaparibhāvitāni tilaśālitaṇḍulapiṣṭāni tatkaṣāyopasarjanāni śaṣkulīkalpena vā śaṣkulyaḥ,pūpakalpena vā pūpāḥ iti samānaṃ pūrveṇa||24||
etenaiva ca kalpena sumukha-surasa-kuṭheraka-kāṇḍīra-kālamālaka-parṇāsaka-kṣavaka-phaṇijjhaka-gṛñjana-kāsamarda-bhṛṅgarājānāṃpoṭekṣuvālikā-kālaṅkataka-daṇḍairakāṇāṃ cānyatamasya kaṣāyeṇa kārayet||25||
tathā badaraṣāḍava-rāga-leha-modakotkārikā-tarpaṇa-pānaka-māṃsarasa-yūṣa-madyānāṃ madanaphalānyanyatamenopasṛjyayathādoṣarogabhakti dadyāt; taiḥ sādhu vamatīti||26||
madanaḥ karahāṭaśca rāṭhaḥ piṇḍītakaḥ phalam|
śvasanaśceti paryāyairucyate tasya kalpanā||27||
tatra ślokāḥ-
nava yogāḥ kaṣāyeṣu, mātrāsvaṣṭau , payoghṛte|
pañca, phāṇitacūrṇe dvau ghreye, vartikriyāsu ṣaṭ||28||
viṃśatirviṃśatirlehamodakotkārikāsu ca|
śaṣkulīpūpayoścoktā yogāḥ ṣoḍaśa ṣoḍaśa||29||
daśānye ṣāḍavādyeṣu trayastriṃśadidaṃ śatam|
yogānāṃ vidhivaddiṣṭaṃ phalakalpe maharṣiṇā||30||























Chapter -2 
athāto jīmūtakakalpaṃ vyākhyāsyāmaḥ||1||
iti ha smāha bhagavānātreyaḥ||2||
kalpaṃ jīmūtakasyemaṃ phalapuṣpāśrayaṃ śuṇu|
garāgarī ca veṇī ca tathā syāddevatāḍakaḥ||3||
jīmūtakaṃ tridoṣaghnaṃ yathāsvauṣadhakalpitam|
prayoktavyaṃ jvaraśvāsahikkādyeṣvāmayeṣu ca||4||
yathoktaguṇayuktānāṃ deśajānāṃ yathāvidhi|
payaḥ puṣpe'sya, nirvṛtte phale peyā payaskṛtā||5||
lomaśe kṣīrasantānaṃ, dadhyuttaramalomaśe|
śṛte payasi dadhyamlaṃ jātaṃ haritapāṇḍuke||6||
jīrṇānāṃ ca suśuṣkāṇāṃ nyastānāṃ bhājane śucau|
cūrṇasya payasā śuktiṃ vātapittārditaḥ pibet||7||
āsutya ca surāmaṇḍe mṛditvā prasrutaṃ pibet|
kaphaje'rocake kāse pāṇḍuroge sayakṣmaṇi||8||
dve cāpothyāthavā trīṇi guḍūcyā madhukasya vā|
kovidārādikānāṃ vā nimbasya kuṭajasya vā||9||
kaṣāyeṣvāsutaṃ pūtvā tenaiva vidhinā pibet|
athavā''ragvadhādīnāṃ saptānāṃ pūrvavat pibet||10||
ekaikasya kaṣāyeṇa pittaśleṣmajvarārditaḥ|11|
jīvakarṣabhakekṣūṇāṃ śatāvaryā rasena vā|
pittaśleṣmajvare dadyādvātapittajvare'thavā||12||
tathā jīmūtakakṣīrāt samutpannaṃ pacedghṛtam|
phalādīnāṃ kaṣāyeṇa śreṣṭhaṃ tadvamanaṃ matam||13||
tatra ślokau-
ṣaṭ kṣīre madirāmaṇḍe eko dvādaśa cāpare|
sapta cāragvadhādīnāṃ kaṣāye'ṣṭau ca vartiṣu||14||
jīvakādiṣu catvāro ghṛtaṃ caikaṃ prakīrtitam|
kalpe jīmūtakānāṃ ca yogāstriṃśannavādhikāḥ||15||








Chapter -3 

athāta ikṣvākukalpaṃ vyākhyāsyāmaḥ||1||
iti ha smāha bhagavānātreyaḥ||2||
siddhaṃ vakṣyāmyathekṣvākukalpaṃ yeṣāṃ praśasyate|3|
lambā'tha kaṭukālābūstumbī piṇḍaphalā tathā||3||
ikṣvākuḥ phalinī caiva procyate tasya kalpanā|4|
kāsaśvāsaviṣacchardijvarārte kaphakarṣite||4||
pratāmyati nare caiva vamanārthaṃ tadiṣyate|5|
apuṣpasya pravālānāṃ muṣṭiṃ prādeśasammitam||5||
kṣīraprastheśṛtaṃdadyāt  pittodrikte kaphajvare|
puṣpādiṣu ca catvāraḥ kṣīre jīmūtake yathā||6||
yogā haritapāṇḍūnāṃ surāmaṇḍena pañcamaḥ|
phalasvarasabhāgaṃ ca triguṇakṣīrasādhitam||7||
uraḥsthite kaphe dadyāt svarabhede ca pīnase|
jīrṇe madhyoddhṛte kṣīraṃ prakṣipettadyadā dadhi||8||
jātaṃ syāt sakaphe kāse śvāse vamyāṃ ca tat pibet|
ajākṣīreṇa bījāni bhāvayet pāyayet ca||9||
viṣagulmodaragranthigaṇḍeṣu ślīpadeṣu ca|
mastunā vā phalānmadhyaṃ pāṇḍukuṣṭhaviṣārditaḥ||10||
tena takraṃ vipakvaṃ vā sakṣaudralavaṇaṃ pibet|11|
tumbyā phalarasaiḥ śuṣkaiḥ sapuṣpairavacūrṇitam||11||
chardayenmālyamāghrāya gandhasampatsukhocitaḥ bhakṣayet phalamadhyaṃ vā guḍena palalena ca ||12||
ikṣvākuphalatailaṃ vā siddhaṃ vā pūrvavadghṛtam|13| |
pañcāśaddaśavṛddhāni phalādīnāṃ yathottaram||13||
pibedvimṛdya bījāni kaṣāyeṣvāśataṃ pṛthak|
yaṣṭyāhvakovidārādyairmuṣṭimantarnakhaṃ pibet||14||
kaṣāyaiḥ kovidārādyairmātrāśca phalavat smṛtāḥ|15|
bilvamūlakaṣāyeṇa tumbībījāñjaliṃ pacet||15||
pūtasyāsya trayo bhāgāścaturthaḥ phāṇitasya tu|
saghṛto bījabhāgaśca piṣṭānardhāṃśikāṃstathā ||16||
mahājālinijīmūtakṛtavedhanavatsakān|
taṃ lehaṃ sādhayeddarvyā ghaṭṭayanmṛdunā'gninā||17||
yāvat syāttantumattoye patitaṃ tu na śīryate|
taṃ lihanmātrayā lehaṃ pramathyāṃ ca pibedanu||18||
kalpa eṣo'gnimanthādau catuṣke pṛthagucyate|19|
śaktubhirvā pibenmanthaṃ tumbīsvarasabhāvitaiḥ||19||
kaphaje'tha jvare kāse kaṇṭharogeṣvarocake|
gulme mehe praseke ca kalkaṃ māṃsarasaiḥ pibet॥ 20॥
naraḥ sādhu vamatyevaṃ na ca daurbalyamaśnute।
tatra ślokāḥ-
payasyaṣṭau surāmaṇḍa-mastu-takreṣu ca trayaḥ|
ghreyaṃ sapalalaṃ tailaṃ vardhamānāḥ phaleṣu ṣaṭ||21||
ghṛtamekaṃ kaṣāyeṣu navānye madhukādiṣu|
aṣṭau vartikriyā lehāḥ pañca mantho rasastathā||22||
yogā ikṣvākukalpe te catvāriṃśacca pañca ca|
uktā maharṣiṇā samyak prajānāṃ hitakāmyayā||23||
ityagniveśakṛte tantre carakapratisaṃskṛte'prāpte dṛḍhabalasampūrite kalpasthāne ikṣvākukalpo nāma tṛtīyo'dhyāyaḥ||3||






















Chapter -4 

athāto dhāmārgavakalpaṃ vyākhyāsyāmaḥ||1||
iti ha smāha bhagavānātreyaḥ||2||
karkoṭakī koṭhaphalā mahājālinireva ca|
dhāmārgavasya paryāyā rājakośātakī tathā||3||
gare gulmodare kāse vāte śleṣmāśayasthite|
kaphe ca kaṇṭhavakrasthe kaphasañcayajeṣu ca||4||
rogeṣveṣu prayojyaṃ syāt sthirāśca guravaśca ye
phalaṃ puṣpaṃ pravālaṃ ca vidhinā tasya saṃharet||5||
pravālasvarasaṃ śuṣkaṃ kṛtvā ca gulikāḥ pṛthak|
kovidārādibhiḥ peyāḥ kaṣāyairmadhukasya ca||6||
puṣpādiṣu payoyogāścatvāraḥ pañcamī surā| pūrvavat...|7|
... jīrṇaśuṣkāṇāmataḥ kalpaḥ pravakṣyate||7||
madhukasya kaṣāyeṇa bījakaṇṭhoddhṛtaṃ phalam|
saguḍaṃ vyuṣitaṃ rātriṃ kovidārādibhistathā||8||
dadyādgulmodarārtebhyo ye cāpyanye kaphāmayāḥ|9|
dadyādannena saṃyuktaṃ chardihṛdrogaśāntaye||9||
cūrṇairvā'pyutpalādīni bhāvitāni prabhūtaśaḥ|
rasakṣīrayavāgvāditṛpto ghrātvā vamet sukham||10||
cūrṇīkṛtasya vartiṃ vā kṛtvā badarasammitām|
vinīyāñjalimātre tu pibedgo'śvaśakṛdrase ||11||
pṛṣatarṣyakuraṅgāhvagajoṣṭrāśvatarāvike|
śvadaṃṣṭrakharakhaṅgānāṃ caivaṃ peyā śakṛdrase ||12||
jīvakarṣabhakau vīrāmātmaguptāṃ śatāvarīm|
kākolīṃ śrāvaṇīṃ medāṃ mahāmedāṃ madhūlikām||13||
ekaikaśo'bhisañcūrṇya saha dhāmārgaveṇa te|
śarkarāmadhusaṃyuktā lehā hṛddāhakāsinām||14||
sukhodakānupānāḥ syuḥ pittoṣmasahite kaphe
dhānyatumburuyūṣeṇa kalkaḥ sarvaviṣāpahaḥ||15||
jātyāḥ saumanasāyinyā rajanyāścorakasya ca|
vṛścīrasya mahākṣudrasahāhaimavatasya ca||16||
bimbyāḥ punarnavāyā vā kāsamardasya vā pṛthak |
ekaṃ dhāmārgavaṃ dve vā kaṣāye parimṛdya tu||17||
pūtaṃ manovikāreṣu pibedvamanamuttamam|18|
tacchṛtakṣīrajaṃ sarpiḥ sādhitaṃ vā phalādibhiḥ||18||
tatra ślokau-
pallave nava catvāraḥ kṣīra ekaḥ surāsave|
kaṣāye viṃśatiḥ kalke daśa dvau ca śakṛdrase||19||
anna ekastathā ghreye daśa lehāstathā ghṛtam|
kalpe dhāmārgavasyoktāḥ ṣaṣṭiryogā maharṣiṇā||20||
ityagniveśakṛte tantre carakapratisaṃskṛte'prāpte dṛḍhabalasampūrite kalpasthāne dhāmārgavakalpo nāma caturtho'dhyāyaḥ||4||




























Chapter- 5 
athāto vatsakakalpaṃ vyākhyāsyāmaḥ||1||
iti ha smāha bhagavānātreyaḥ||2||
atha vatsakanāmāni bhedaṃ strīpuṃsayostathā|
kalpaṃ cāsya pravakṣyāmi vistareṇa yathātatham||3||
vatsakaḥ kuṭajaḥ śakro vṛkṣako girimallikā|
bījānīndrayavāstasya tathocyante kaliṅgakāḥ||4||
bṛhatphalaḥ śvetapuṣpaḥ snigdhapatraḥ pumān bhavet|
śyāmā cāruṇapuṣpā strī phalavṛntaistathā'ṇubhiḥ ||5||
raktapittakaphaghnastu sukumāreṣvanatyayaḥ|
hṛdrogajvaravātāsṛgvīsarpādiṣu śasyate||6||
kāle phalāni saṅgṛhyā tayoḥ śuṣkāṇi nikṣipet |
teṣāmantarnakhaṃ muṣṭiṃ jarjarīkṛtya bhāvayet ||7||
madhukasya kaṣāyeṇa kovidārādibhistathā|
niśi sthitaṃ vimṛdyaitallavaṇakṣaudrasaṃyutam||8||
pibettadvamanaṃ śreṣṭhaṃ pittaśleṣmanibarhaṇam|9|
aṣṭāhaṃ payasā''rkeṇa teṣāṃ cūrṇāni bhāvayet||9||
jīvakasya kaṣāyeṇa tataḥ pāṇitalaṃ pibet|
phalajīmūtakekṣvākujīvantīnāṃ pṛthak tathā||10||
sarṣapāṇāṃ madhūkānāṃ lavaṇasyāthavā'mbunā
kṛśareṇāthavā yuktaṃ vidadhyādvamanaṃ bhiṣak||11||
tatra ślokaḥ-
kaṣāyairnava cūrṇaiśca pañcoktāḥ salilaistrayaḥ|
ekaśca kṛśarāyāṃ syādyogāste'ṣṭādaśa smṛtāḥ ||12||
ityagniveśakṛte tantre carakapratisaṃskṛte'prāpte dṛḍhabalasampūrite
kalpasthāne vatsakakalpo nāma pañcamo'dhyāyaḥ||5||










Chapter -6 
athātaḥ kṛtavedhanakalpaṃ vyākhyāsyāmaḥ||1||
iti ha smāha bhagavānātreyaḥ||2||
kṛtavedhananāmāni kalpaṃ cāsya nibodhata|
kṣveḍaḥ kośātakī coktaṃ mṛdaṅgaphalameva ca||3||
atyarthakaṭutīkṣṇoṣṇaṃ gāḍheṣviṣṭaṃ gadeṣu ca|
kuṣṭhapāṇḍvāmayaplīhaśophagulmagarādiṣu||4||
kṣīrādi kusumādīnāṃ surā caiteṣu pūrvavat|
suśuṣkāṇāṃ tu jīrṇānāmekaṃ dve vā yathābalam||5||
kaṣāyairmadhukādīnāṃ navabhiḥ phalavat pibet|
kvāthayitvā phalaṃ tasya pūtvā lehaṃ nidhāpayet||6||
kṛtavedhanakalkāṃśaṃ phalādyardhāṃśasaṃyutam |
pṛthak cāragvadhādīnāṃ trayodaśabhirāsutam||7||
śālmalīmūlacūrṇānāṃ picchābhirdaśabhistathā
vartikriyāḥ ṣaṭ phalavat, phalādīnāṃ ghṛtaṃ tathā||8||
kośātakāni pañcāśat kovidārarase pacet|
taṃ kaṣāyaṃ phalādīnāṃ kalkairlehaṃ punaḥ pacet||9||
kṣveḍasya tatra bhāgaḥ syāccheṣāṇyardhāṃśikāni tu|
kaṣāyaiḥ kovidārādyairevaṃ tat kalpayet pṛthak||10||
kaṣāyeṣu phalādīnāmānūpaṃ piśitaṃ pṛthak|
kośātakyā samaṃ paktvā rasaṃ salavaṇaṃ pibet||11||
phalādipippalītulyaṃ tadvat kṣveḍarasaṃ pibet|12|
kṣveḍaṃ kāsī pibet siddhaṃ miśramikṣurasena ca||12||
tatra ślokau-
kṣīre dvau dvau surā caikā kvāthā dvāviṃśatistathā|
daśa picchā ghṛtaṃ caikaṃ ṣaṭ ca vartikriyāḥ śubhāḥ||13||
lehe'ṣṭau sapta māṃse ca yoga ikṣurase'paraḥ|
kṛtavedhanakalpe'smin ṣaṣṭiryogāḥ prakīrtitāḥ||14||









Chapter- 7
athātaḥ śyāmātrivṛtkalpaṃ vyākhyāsyāmaḥ ||1||
iti ha smāha bhagavānātreyaḥ ||2||
virecane trivṛnmūlaṃ śreṣṭhamāhurmanīṣiṇaḥ |
tasyāḥ sañjñā guṇāḥ karma bhedaḥ kalpaśca vakṣyate ||3||
tribhaṇḍī trivṛtā caiva śyāmā kūṭaraṇā tathā |
sarvānubhūtiḥ suvahā śabdaiḥ paryāyavācakaiḥ ||4||
kaṣāyā madhurā rūkṣā vipāke kaṭukā ca sā |
kaphapittapraśamanī raukṣyāccānilakopanī ||5||
sedānīmauṣadhairyuktā vātapittakaphāpahaiḥ |
kalpavaiśeṣyamāsādya sarvarogaharā bhavet ||6||
mūlaṃ tu dvividhaṃ tasyāḥ śyāmaṃ cāruṇameva ca |
tayormukhyataraṃ viddhi mūlaṃ yadaruṇaprabham ||7||
sukumāre śiśau vṛddhe mṛdukoṣṭhe ca tacchubham |
mohayedāśukāritvācchyāmā kṣiṇvīta mūrcchayet ||8||
taikṣṇyāt karṣati hṛtkaṇṭhamāśu doṣaṃ haratyapi |
śasyate bahudoṣāṇāṃ krūrakoṣṭhāśca ye narāḥ ||9||
guṇavatyāṃ tayorbhūmau jātaṃ mūlaṃ samuddharet |
upoṣya prayataḥ śukle śuklavāsāḥ samāhitaḥ ||10||
gambhīrānugataṃ ślakṣṇamatiryagvisṛtaṃ ca yat |
tadvipāṭyoddharedgarbhaṃ tvacaṃ śuṣkāṃ nidhāpayet ||11||
snigdhasvinno virecyastu peyāmātroṣitaḥ sukham |12|
akṣamātraṃ tayoḥ piṇḍaṃ vinīyāmlena nā pibet ||12||
go'vyajāmahiṣīmūtrasauvīrakatuṣodakaiḥ |
prasannayā triphalayā śṛtayā ca pṛthak pibet ||13||
ekaikaṃ saindhavādīnāṃ dvādaśānāṃ sanāgaram |
trivṛddviguṇasaṃyuktaṃ cūrṇamuṣṇāmbunā pibet ||14||
pippalī pippalīmūlaṃ maricaṃ gajapippalī |
saralaḥ kilimaṃ hiṅgu bhārgī tejovatī tathā ||15||
mustaṃ haimavatī pathyā citrako rajanī vacā |
svarṇakṣīryajamodā ca śṛṅgaveraṃ ca taiḥ pṛthak ||16||
ekaikārdhāṃśasaṃyuktaṃ pibedgomūtrasaṃyutam |17|
madhukārdhāṃśasaṃyuktaṃ śarkarāmbuyutaṃ pibet ||17||
jīvakarṣabhakau medāṃ śrāvaṇīṃ karkāṭāhvayām |
mudgamāṣākhyaparṇyau ca mahatīṃ śrāvaṇīṃ tathā ||18||
kākolīṃ kṣīrakākolīmindrāṃ chinnaruhāṃ tathā |
kṣīraśuklāṃ payasyāṃ ca yaṣṭyāhvaṃ vidhinā pibet ||19||
vātapittahitānyetānyanyāni tu kaphānile |20|
kṣīramāṃsekṣukāśmaryadrākṣāpīlurasaiḥ pṛthak ||20||
sarpiṣā vā tayoścūrṇamabhayārdhāṃśikaṃ pibet |21|
lihyādvā madhusarpirbhyāṃ saṃyuktaṃ sasitopalam ||21||
ajagandhā tugākṣīrī vidārī śarkarā trivṛt |
cūrṇitaṃ kṣaudrasarpirbhyāṃ līḍhvā sādhu viricyate ||22||
sannipātajvarastambhadāhatṛṣṇārdito naraḥ |
śyāmātrivṛtkaṣāyeṇa kalkena ca saśarkaram ||23||
sādhayedvidhivallehaṃ lihyāt pāṇitalaṃ tataḥ |
sakṣaudrāṃ śarkarāṃ paktvā kuryānmṛdbhājane nave ||24||
kṣipecchīte trivṛccūrṇaṃ tvakpatramaricaiḥ saha |
mātrayā lehayedetadīśvarāṇāṃ virecanam ||25||
kuḍavāṃśān rasānikṣudrākṣāpīluparuṣakāt |
sitopalāpalaṃ kṣaudrāt kuḍavārdhaṃ ca sādhayet ||26||
taṃ lehaṃ yojayecchītaṃ trivṛccūrṇena śāstravit |
etadutsannapittānāmīśvarāṇāṃ virecanam ||27||
śarkarāmodakān vartīrgulikāmāṃsapūpakān |
anena vidhinā kuryāt paittikānāṃ virecanam ||28||
pippalīṃ nāgaraṃ kṣāraṃ śyāmāṃ trivṛtayā saha |
lehayenmadhunā sārdhaṃ śleṣmalānāṃ virecanam ||29||
mātuluṅgābhayādhātrīśrīparṇīkoladāḍimāt |
subhṛṣṭān svarasāṃstaile sādhayettatra cāvapet ||30||
sahakārāt kapitthācca madhyamamlaṃ ca yat phalam |
pūrvavadbahalībhūte trivṛccūrṇaṃ samāvapet ||31||
tvakpatrakeśarailānāṃ cūrṇaṃ madhu ca mātrayā |
leho'yaṃ kaphapūrṇānāmīśvarāṇāṃ virecanam ||32||
pānakāni rasān yūṣānmodakān rāgaṣāḍavān |
anena vidhinā kuryādvirekārthaṃ kaphādhike ||33||
bhṛṅgailābhyāṃ samā nīlī taistrivṛttaiśca śarkarā |
cūrṇaṃ phalarasakṣaudraśaktubhistarpaṇaṃ pibet ||34||
vātapittakaphottheṣu rogeṣvalpānaleṣu ca |
nareṣu sukumāreṣu nirapāyaṃ virecanam ||35||
śarkarātriphalāśyāmātrivṛtpippalimākṣikaiḥ |
modakaḥ sannipātordhvaraktapittajvarāpahaḥ ||36||
trivṛcchāṇā matāstisrastisraśca triphalātvacaḥ |
viḍaṅgapippalīkṣāraśāṇāstisraśca cūrṇitāḥ ||37||
lihyāt sarpirmadhubhyāṃ ca modakaṃ vā guḍena tu |
bhakṣayenniṣparīhārametacchodhanamuttamam ||38||
gulmaṃ plīhodaraṃ śvāsaṃ halīmakamarocakam |
kaphavātakṛtāṃścānyān vyādhīnetahyapohati ||39||
viḍaṅgapippalīmūlatriphalādhānyacitrakān |
maricendrayavājājīpippalīhastipippalīḥ ||40||
lavaṇānyajamodāṃ ca cūrṇitaṃ kārṣikaṃ pṛthak |
tilatailatrivṛccūrṇabhāgau cāṣṭapalonmitau ||41||
dhātrīphalarasaprasthāṃstrīn guḍārdhatulāṃ tathā |
paktvā mṛdvagninā khādedbadarodumbaropamān ||42||
guḍān kṛtvā na cātra syādvihārāhārayantraṇā |
mandāgnitvaṃ jvaraṃ mūrcchāṃ mūtrakṛcchramarocakam ||43||
asvapnaṃ gātraśūlaṃ ca kāsaṃ śvāsaṃ bhramaṃ kṣayam |
kuṣṭhārśaḥkāmalāmehagulmodarabhagandarān ||44||
grahaṇīpāṇḍurogāṃśca hanyuḥ puṃsavanāśca te |
kalyāṇakā iti khyātāḥ sarveṣvṛtuṣu yaugikāḥ ||45||
iti kalyāṇakaguḍaḥ |46|
vyoṣatvakpatramustailāviḍaṅgāmalakābhayāḥ |
samabhāgā bhiṣagdadyāddviguṇaṃ ca mukūlakam ||46||
trivṛto'ṣṭaguṇaṃ bhāgaṃ śarkarāyāśca ṣaḍguṇam |
cūrṇitaṃ guḍikāḥ kṛtvā kṣaudreṇa palasammitāḥ ||47||
bhakṣayet kalyamutthāya śītaṃ cānu pibejjalam |
mūtrakṛcchre jvare vamyāṃ kāse śvāse bhrame kṣaye ||48||
tāpe pāṇḍvāmaye'lpe'gnau śastā niryantraṇāśinaḥ |
yogaḥ sarvaviṣāṇāṃ ca mataḥ śreṣṭho virecane ||49||
mūtrajānāṃ ca rogāṇāṃ vidhijñenāvacāritaḥ |50|
pathyādhātryurubūkāṇāṃ prasṛtau dvau trivṛtpalam ||50||
daśa tānmodakān kuryādīśvarāṇāṃ virecanam |51|
trivṛddhaimavatī śyāmā nīlinī hastipippalī ||51||
samūlā pippalī mustamajamodā durālabhā |
kārṣikaṃ nāgarapalaṃ guḍasya palaviṃśatim ||52||
cūrṇitaṃ modakān kuryādudumbaraphalopamān |
hiṅgusauvarcalavyoṣayavānībiḍajīrakaiḥ ||53||
vacājagandhātriphalācavyacitrakadhānyakaiḥ |
modakān veṣṭayeccūrṇaistān satumburudāḍimaiḥ ||54||
trikavaṅkṣaṇahṛdbastikoṣṭhārśaḥplīhaśūlinām |
hikkākāsāruciśvāsakaphodāvartināṃ śubhāḥ ||55||
trivṛtāṃ kauṭajaṃ bījaṃ pippalīṃ viśvabheṣajam |
kṣaudradrākṣārasopetaṃ varṣāsvetadvirecanam ||56||
trivṛddurālabhāmustaśarkarodīcyacandanam |
drākṣāmbunā sayaṣṭyāhvasātalaṃ jaladātyaye ||57||
trivṛtāṃ citrakaṃ pāṭhāmajājīṃ saralaṃ vacām |
svarṇakṣīrīṃ ca hemante piṣṭvā tūṣṇāmbunā pibet ||58||
śarkarā trivṛtā tulyā grīṣmakāle virecanam |
trivṛttrāyantihapuṣāḥ sātalāṃ kaṭurohiṇīm ||59||
svarṇakṣīrīṃ ca sañcūrṇya gomūtre bhāvayettryaham |
eṣa sarvartuko yogaḥ snigdhānāṃ maladoṣahṛt ||60||
trivṛcchyāmā durālambhā vatsakaṃ hastipippalī |
nīlinī triphalā mustaṃ kaṭukā ca sucūrṇitam ||61||
sarpirmāṃsarasoṣṇāmbuyuktaṃ pāṇitalaṃ tataḥ |
pibet sukhatamaṃ hyetadrūkṣāṇāmapi śasyate ||62||
tryūṣaṇaṃ triphalā hiṅgu kārṣikaṃ trivṛtāpalam |
sauvarcalārdhakarṣaṃ ca palārdhaṃ cāmlavetasāt ||63||
taccūrṇaṃ śarkarātulyaṃ madyenāmlena vā pibet |
gulmapārśvārtinutsiddhaṃ jīrṇe cādyādrasaudanam ||64||
trivṛtāṃ triphalāṃ dantīṃ saptalāṃ vyoṣasaindhavam |
kṛtvā cūrṇaṃ tu saptāhaṃ bhāvyamāmalakīrase ||65||
tadyojyaṃ tarpaṇe yūṣe piśite rāgayuktiṣu |66|
tulyāmlaṃ trivṛtākalkasiddhaṃ gulmaharaṃ ghṛtam ||66||
śyāmātrivṛtayormūlaṃ pacedāmalakaiḥ saha |
jale tena kaṣāyeṇa paktvā sarpiḥ pibennaraḥ ||67||
śyāmātrivṛtkaṣāyeṇa siddhaṃ sarpiḥ pibettathā |
sādhitaṃ vā payastābhyāṃ sukhaṃ tena viricyate ||68||
trivṛnmuṣṭīṃstu sanakhānaṣṭau droṇe'mbhasaḥ pacet |
pādaśeṣaṃ kaṣāyaṃ taṃ pūtaṃ guḍatulāyutam ||69||
snigdhe sthāpyaṃ ghaṭe kṣaudrapippalīphalacitrakaiḥ |
pralipte madhunā māsaṃ jātaṃ tanmātrayā pibet ||70||
grahaṇīpāṇḍurogaghnaṃ gulmaśvayathunāśanam |
surāṃ vā trivṛtāyogakiṇvāṃ tatkvāthasaṃyutām ||71||
yavaiḥ śyāmātrivṛtkvāthasvinnaiḥ kulmāṣamambhasā |
āsutaṃ ṣaḍahaṃ palle jātaṃ sauvīrakaṃ pibet ||72||
bhṛṣṭān vā satuṣāñchuddhān yavāṃstaccūrṇasaṃyutān |
āsutānambhasā tadvat pibejjātaṃ tuṣodakam ||73||
tathā madanakalpoktān ṣāḍavādīn pṛthagdaśa |
trivṛccūrṇena saṃyojya virekārthaṃ prayojayet ||74||
bhavataścātra-
tvakkeśarāmrātakadāḍimailāsitopalāmākṣikamātuluṅgaiḥ |
madyaistathā'mlaiśca manonukūlairyuktāni deyāni virecanāni ||75||
śītāmbunā pītavataśca tasya siñcenmukhaṃ chardivighātahetoḥ |
hṛdyāṃśca mṛtpuṣpaphalapravālānamlaṃ ca dadyādupajighraṇārtham ||76||
tatra ślokāḥ-
eko'mlādibhiraṣṭau ca daśa dvau saindhavādibhiḥ |
mūtre'ṣṭādaśa yaṣṭyāṃ dvau jīvakādau caturdaśa ||77||
kṣīrādau sapta lehe'ṣṭau catvāraḥ sitayā'pi ca |
pānakādiṣu pañcaiva ṣaḍṛtau pañca modakāḥ ||78||
catvāraśca ghṛte kṣīre dvau cūrṇe tarpaṇe tathā |
dvau madye kāñjike dvau ca daśānye ṣāḍavādiṣu ||79||
śyāmāyāstrivṛtāyāśca kalpe'smin samudāhṛtam |
śataṃ daśottaraṃ siddhaṃ yogānāṃ paramarṣiṇā ||80||
ityagniveśakṛte tantre carakapratisaṃskṛte'prāpte dṛḍhabalasampūrite kalpasthāne śyāmātrivṛtkalpo nāma saptamo'dhyāyaḥ ||7||


 





















Chapter – 8 
athātaścaturaṅgulakalpaṃ vyākhyāsyāmaḥ||1||
iti ha smāha bhagavānātreyaḥ||2||
āragvadho rājavṛkṣaḥ śampākaścaturaṅgulaḥ|
pragrahaḥ kṛtamālaśca karṇikāro'vaghātakaḥ||3||
jvarahṛdrogavātāsṛgudāvartādirogiṣu|
rājavṛkṣo'dhikaṃ pathyo mṛdurmadhuraśītalaḥ||4||
bāle vṛddhe kṣate kṣīṇe sukumāre ca mānave|
yojyo mṛdvanapāyitvādviśeṣāccaturaṅgulaḥ||5||
phalakāle phalaṃ tasya grāhyaṃ pariṇataṃ ca yat|
teṣaṃ guṇavatāṃ bhāraṃ sikatāsu nidhāpayet||6||
saptarātrāt samuddhṛtya śoṣayedātape bhiṣak|
tato majjānamuddhṛtya śucau bhāṇḍe nidhāpayet||7||
drākṣārasayutaṃ dadyāddāhodāvartapīḍite|
caturvarṣamukhe bāle yāvaddvādaśavārṣike||8||
caturaṅgulamajjñastu prasṛtaṃ vā'thavā'ñjalim|9|

surāmaṇḍena saṃyuktamathavā kolasīdhunā||9||
dadhimaṇḍena vā yuktaṃ rasenāmalakasya vā|
kṛtvā śītakaṣāyaṃ taṃ pibet sauvīrakeṇa vā||10||
trivṛto vā kaṣāyeṇa majjñaḥ kalkaṃ tathā pibet|
tathā bilvakaṣāyeṇa lavaṇakṣaudrasaṃyutam||11||
kaṣāyeṇāthavā tasya trivṛccūrṇaṃ guḍānvitam|
sādhayitvā śanairlehaṃ lehayenmātrayā naram||12||
caturaṅgulasiddhādvā kṣīrādyadudiyādghṛtam|
majjñaḥ kalkena dhātrīṇāṃ rase tatsādhitaṃ pibet||13||
tadeva daśamūlasya kulatthānāṃ yavasya ca|
kaṣāye sādhitaṃ sarpiḥ kalkaiḥ śyāmādibhiḥ pibet||14||

dantīkvāthe'ñjaliṃ majjñāḥ śampākasya guḍasya ca|
dattvā māsārdhamāsasthamariṣṭaṃ pāyayeta ca||15||
yasya yat pānamannaṃ ca hṛdyaṃ svādvatha vā kaṭu|
lavaṇaṃ vā bhavettena yuktaṃ dadyādvirecanam||16||
tatra ślokāḥ
drākṣārase surāsīdhvordadhni cāmalakīrase|
sauvīrake kaṣāye ca trivṛto bilvakasya ca||17||
lehe'riṣṭe ghṛte dve ca yogā dvādaśa kīrtitāḥ|
caturaṅgulakalpe'smin sukumārāḥ sukhodayāḥ||18||
ityagniveśakṛte tantre carakapratisaṃskṛte'prāpte dṛḍhabalasampūrite kalpasthāne caturaṅgulakalpo nāmāṣṭamo'dhyāyaḥ||8||
Chapter – 9 
athātastilvakakalpaṃ vyākhyāsyāmaḥ||1||
iti ha smāha bhagavānātreyaḥ||2||

tilvakastu mato lodhro bṛhatpatrastirīṭakaḥ|
tasya mūlatvacaṃ śuṣkāmantarvalkalavarjitām||3||
cūrṇayettu tridhā kṛtvā dvau bhāgau ścotayettataḥ|
lodhrasyaiva kaṣāyeṇa tṛtīyaṃ tena bhāvayet||4||
bhāgaṃ taṃ daśamūlasya punaḥ kvāthena bhāvayet|
śuṣkaṃ cūrṇaṃ punaḥ kṛtvā tata ūrdhvaṃ prayojayet||5||
dadhitakrasurāmaṇḍamūtrairbadarasīdhunā |
rasenāmalakānāṃ vā tataḥ pāṇitalaṃ pibet||6||

meṣaśṛṅgyabhayākṛṣṇācitrakaiḥ salile śṛte|
marujān sunuyāttacca jātaṃ sauvīrakaṃ yadā||7||
bhavedañjalinā tasya lodhrakalkaṃ pibet sadā|8|
surāṃ lodhrakaṣāyeṇa jātāṃ pakṣasthitāṃ pibet||8||
dantīcitrakayordroṇe salilasyāḍhakaṃ pṛthak|
samutkvāthya guḍasyaikāṃ tulāṃ lodhrasya cāñjalim||9||
āvapettat paraṃ pakṣānmadyapānāṃ virecanam|10|
kampillakakaṣāyeṇa daśakṛtvaḥ subhāvitām||10||
mātrāṃ kampillakasyaiva kaṣāyeṇa punaḥ pibet|11|
caturaṅgulakalpena leho'nyaḥ kārya eva ca||11||
triphalāyāḥ kaṣāyeṇa sasarpirmadhuphāṇitaḥ|
lodhracūrṇayutaḥ siddho lehaḥ śreṣṭho virecane||12||
tilvakasya kaṣāyeṇa kalkena ca saśarkaraḥ|
saghṛtaḥ sādhito lehaḥ sa ca śreṣṭho virecane||13||

aṣṭāṣṭau trivṛtādīnāṃ muṣṭīṃstu sanakhān pṛthak|
droṇe'pāṃ sādhayet pādaśeṣe prasthaṃ ghṛtāt pacet||14||
piṣṭaistaireva bilvāṃśaiḥ samūtralavaṇairatha|
tato mātrāṃ pibet kāle śreṣṭhametadvirecanam||15||
lodhrakalkena mūtrāmlalavaṇaiśca pacedghṛtam|
caturaṅgulakalpena sarpiṣī dve ca sādhayet||16||
tatra ślokau-
pañca dadhyādibhistvekā surā sauvīrakeṇa ca|
eko'riṣṭastathā yoga ekaḥ kampillakena ca||17||
lehāstrayo ghṛtenāpi catvāraḥ samprakīrtitāḥ|
yogāste lodhramūlānāṃ kalpe ṣoḍaśa darśitāḥ||18||
ityagniveśakṛte tantre carakapratisaṃskṛte'prāpte dṛḍhabalasampūrite kalpasthāne tilvakakalpo nāma navamo'dhyāyaḥ||9||






























Chapter – 10 
athātaḥ sudhākalpaṃ vyākhyāsyāmaḥ||1||
iti ha smāha bhagavānātreyaḥ||2||

virecanānāṃ sarveṣāṃ sudhā tīkṣṇatamā matā|
saṅghātaṃ hi bhinattyāśu doṣāṇāṃ kaṣṭavibhramā||3||
tasmānnaiṣā mṛdau koṣṭhe prayoktavyā kadācana|
na doṣanicaye cālpe sati mārgaparikrame ||4||
pāṇḍurogodare gulme kuṣṭhe dūṣīviṣārdite|
śvayathau madhumehe ca doṣavibhrāntacetasi||5||
rogairevaṃvidhairgrastaṃ jñātvā saprāṇamāturam|
prayojayenmahāvṛkṣaṃ samyak sa hyavacāritaḥ||6||
sadyo harati doṣāṇāṃ mahāntamapi sañcayam|7|
dvividhaḥ sa mato'lpaiśca bahubhiścaiva kaṇṭakaiḥ||7||
sutīkṣṇaiḥ kaṇṭakairalpaiḥ pravaro bahukaṇṭakaḥ|
sa nāmnā snugguḍā nandā sudhā nistriṃśapatrakaḥ||8||
tau vipāṭyāharet kṣīraṃ śastreṇa matimān bhiṣak|
dvivarṣaṃ vā trivarṣaṃ vā śiśirānte viśeṣataḥ||9||
bilvādīnāṃ bṛhatyā vā kaṇṭakāryāstathaikaśaḥ|
kaṣāyeṇa samāṃśaṃ taṃ kṛtvā'ṅgāreṣu śoṣayet||10||
tataḥ kolasamāṃ mātrāṃ pibet sauvīrakeṇa vā|
tuṣodakena kolānāṃ rasenāmalakasya vā||11||
surayā dadhimaṇḍena mātuluṅgarasena vā|12|
tryūṣaṇaṃ triphalāṃ dantīṃ citrakaṃ trivṛtāṃ tathā|
snukkṣīrabhāvitaṃ samyagvidadhyādguḍapānakam||14||
trivṛtāragvadhaṃ dantīṃ śaṅkhinīṃ saptalāṃ samam|
gomūtre rajanīṃ kṛtvā śoṣayedātape tataḥ||15||
saptāhaṃ bhāvayitvaivaṃ snukkṣīreṇāparaṃ punaḥ|
saptāhaṃ bhāvayecchuṣkaṃ tatastenāpi bhāvitam||16||
gandhamālyaṃ tadāghrāya prāvṛtya paṭameva ca|
sukhamāśu viricyante mṛdukoṣṭhā narādhipāḥ||17||
śyāmātrivṛtkaṣāyeṇa snukkṣīraghṛtaphāṇitaiḥ|
lehaṃ paktvā virekārthaṃ lehayenmātrayā naram||18||
pāyayettu sudhākṣīraṃ yūṣairmāṃsarasairghṛtaiḥ|
bhāvitāñchuṣkamatsyān vā māṃsaṃ vā bhakṣayennaraḥ||19||
kṣīreṇāmalakaiḥ sarpiścaturaṅgulavat pacet|
surāṃ vā kārayet kṣīre ghṛtaṃ vā pūrvavat pacet||20||
tatra ślokau-
sauvīrakādibhiḥ sapta sarpiṣā ca rasena ca|
pānakaṃ ghreyalehau ca yogā yūṣādibhistrayaḥ||21||
dvau śuṣkamatsyamāṃsābhyāṃ suraikā dve ca sarpiṣī|
mahāvṛkṣasya yogāste viṃśatiḥ samudāhṛtāḥ||22||

























Chapter – 11

athātaḥ saptalāśaṅkhinīkalpaṃ vyākhyāsyāmaḥ||1||
iti ha smāha bhagavānātreyaḥ||2||

saptalā carmasāhvā ca bahuphenarasā ca sā|
śaṅkhinī tiktalā caiva yavatiktā'kṣi(kṣa)pīḍakaḥ||3||
te gulmagarahṛdrogakuṣṭhaśophodarādiṣu|
vikāsitīkṣṇarūkṣatvādyojye śleṣmādhikeṣu tu||4||
nātiśuṣkaṃ phalaṃ grāhyaṃ śaṅkhinyā nistuṣīkṛtam|
saptalāyāśca mūlāni gṛhītvā bhājane kṣipet||5||
akṣamātraṃ tayoḥ piṇḍaṃ prasannālavaṇāyutam|
hṛdroge kaphavātotthe gulme caiva prayojayet||6||
priyālapīlukarkandhukolāmrātakadāḍimaiḥ|
drākṣāpanasakharjūrabadarāmlaparūṣakaiḥ||7||
maireye dadhimaṇḍe'mle sauvīrakatuṣodake|
sīdhau cāpyeṣa kalpaḥ syāt sukhaṃ śīghravirecanaḥ||
tailaṃ vidārigandhādyaiḥ payasi kvathite pacet|
saptalāśaṅkhinīkalke trivṛcchyāmārdhabhāgike||9||

dadhimaṇḍena sannīya siddhaṃ tat pāyayeta ca|
śaṅkhinīcūrṇabhāgau dvau tilacūrṇasya cāparaḥ||10||
harītakīkaṣāyeṇa tailaṃ tatpīḍitaṃ pibet|
atasīsarṣapairaṇḍakarañjaṣveṣa saṃvidhiḥ||11||
śaṅkhinīsaptalāsiddhāt kṣīrādyadudiyādghṛtam|
kalkabhāge tayoreva trivṛcchyāmārdhasaṃyute||12||
kṣīreṇāloḍya sampakvaṃ pibettacca virecanam|
dantīdravantyoḥ kalpo'yamajaśṛṅgyajagandhayoḥ||13||
kṣīriṇyā nīlikāyāśca tathaiva ca karañjayoḥ|
masūravidalāyāśca pratyakparṇyāstathaiva ca||14||
dvivargārdhāṃśakalkena tadvat sādhyaṃ ghṛtaṃ punaḥ|
śaṅkhinīsaptalādhātrīkaṣāye sādhayedghṛtam ||15||
trivṛtkalpena sarpiśca trayo lehāśca lodhravat |
surākampillayoryogaḥ kāryo lodhravadeva ca||16||
dantīdravantyoḥ kalpena sauvīrakatuṣodake|
ajagandhājaśṛṅgyośca tadvat syātāṃ virecane||17||
tatra ślokau-
kaṣāyā daśa ṣaṭ caiva ṣaṭ taile'ṣṭau ca sarpiṣi|
pañca madye trayo lehā yogaḥ kampillake tathā||18||
saptalāśaṅkhinībhyāṃ te triṃśaduktā navādhikāḥ|
yogāḥ siddhāḥ samastābhyāmekaśo'pi ca te hitāḥ||19||

























Chapter – 12 

athāto dantīdravantīkalpaṃ vyākhyāsyāmaḥ||1||
iti ha smāha bhagavānātreyaḥ||2||
dantyudumbaraparṇī syānnikumbho'tha mukūlakaḥ|
dravantī nāmataścitrā nyagrodhī mūṣikāhvayā||3||
(tathā mūṣikaparṇī cāpyupacitrā ca śambarīpratyakśreṇī sutaśreṇī dantī ra(ca)ṇḍā ca kīrtitā )
tayormūlāni saṅgṛhya sthirāṇi bahalāni ca|
hastidantaprakārāṇi śyāvatāmrāṇi buddhimān||4||

pippalīmadhuliptāni svedayenmṛtkuśāntare|
śoṣayedātape'gnyarkau hato hyeṣāṃ vikāśitām||5||
tīkṣṇoṣṇānyāśukārīṇi vikāśīni gurūṇi ca|
vilāyayanti doṣau dvau mārutaṃ kopayanti ca||6||
dadhitakrasurāmaṇḍaiḥ piṇḍamakṣasamaṃ tayoḥ|
priyālakolabadarapīluśīdhubhireva ca||7||
pibedgulmodarī doṣairabhikhinnaśca yo naraḥ|
gomṛgājarasaiḥ pāṇḍuḥ kṛmikoṣṭhī bhagandarī||8||
tayoḥ kalke kaṣāye ca daśamūlarasāyute|
kakṣyālajīvisarpeṣu dāhe ca vipacedghṛtam||9||
tailaṃ mehe ca gulme ca sodāvarte kaphānile|
catuḥsnehaṃ śakṛcchukravātasaṅgānilārtiṣu||10||
rase dantyajaśṛṅgayośca guḍakṣaudraghṛtānvitaḥ|
lehaḥ siddho virekārthe dāhasantāpamehanut ||11||
vātatarṣe jvare paitte syāt sa evājagandhayā|
dantīdravantyormūlāni pacedāmalakīrase||12||
trīṃstu tasya kaṣāyasya bhāgau dvau phāṇitasya ca|
tapte sarpiṣi taile vā bharjayettatra cāvapet||13||
kalkaṃ dantīdravantyośca śyāmādīnāṃ ca bhāgaśaḥ|
tatsiddhaṃ prāśayellehaṃ sukhaṃ tena viricyate||14||
rase ca daśamūlasya tathā baibhītake rase|
harītakīrase caiva lehānevaṃ pacet pṛthak ||15||
tayorbilvasamaṃ cūrṇaṃ tadraseneva bhāvitam|
asṛṣṭe viśi vātotthe gulme cāmlayutaṃ śubham||16||

pāṭayitvekṣukāṇḍaṃ vā kalkenālipya cāntarā|
svedayitvā tataḥ khādet sukhaṃ tena viricyate||17||
mūlaṃ dantīdravantyośca saha mudgairvipācayet|
lāvavartīrakādyaiśca te rasāḥ syurvirecane||18||
tayorvā'pi kaṣāyeṇa yavāgūṃ jāṅgalaṃ rasam|
māṣayūṣaṃ ca saṃskṛtya dadyāttaiśca viricyate||19||
tatkaṣāyāttrayo bhāgā dvau sitāyāstathaiva ca|
eko godhūmacūrṇānāṃ kāryā cotkārikā śubhā||20||
modako vā'sya kalpena kāryastacca virecanam|
tayoścāpi kaṣāyeṇa madyānyasyopakalpayet||21||
dantīkvāthena cāloḍya dantītailena sādhitān|
guḍalāvaṇikān bhakṣyān vividhān bhakṣayennaraḥ||22||
dantīṃ dravantīṃ maricaṃ yavānīmupakuñcikām|
nāgaraṃ hemadugdhāṃ ca citrakaṃ ceti cūrṇitam||23||
saptāhaṃ bhāvayenmūtre gavāṃ pāṇitalaṃ tataḥ|
pibetghṛtena jīrṇe tu viriktaścāpi tarpaṇam||24||
sarvarogaharaṃ mukhyaṃ sarveṣvṛtuṣu yaugikam|
cūrṇaṃ tadanapāyitvādbālavṛddheṣu pūjitam||25||
durbhaktājīrṇapārśvārtigulmaplīhodareṣu ca|
gaṇḍamālāsu vāte ca pāṇḍuroge ca śasyate||26||
palaṃ citrakadantyośca harītakyāśca viṃśatiḥ|
trivṛtpippalikarṣau dvau guḍasyāṣṭapalena tat||27||
vinīya modakān kuryāddaśaikaṃ bhakṣayettataḥ|
uṣṇāmbu ca pibeccānu daśame daśame'hni ca||28||
ete niṣparihārāḥ syuḥ sarvaroganibarhaṇāḥ|
grahaṇīpāṇḍurogārśaḥkaṇḍūkoṭhānilāpahāḥ||29||
dantīdvipalaniryūho drākṣārdhaprasthasādhitaḥ |
virecanaṃ pittakāse pāṇḍuroge ca śasyate||30||

dantīkalkaṃ samaguḍaṃ śītavāriyutaṃ pibet|
virecanaṃ mukhyatamaṃ kāmalāharamuttamam||31||
śyāmādantīrase gauḍaḥ pippalīphalacitrakaiḥ|
lipte'riṣṭo'nilaśleṣmaplīhapāṇḍūdarāpahaḥ||32||
tathā dantīdravantyośca kaṣāye sājagandhayoḥ|
gauḍaḥ kāryo''jaśṛṅgyā vā sa vai sukhavirecanaḥ||33||
taccūrṇakvāthamāṣāmbukiṇvatoyasamudbhavā|
madirā kaphagulmālpavahnipārśvakaṭigrahe||34||
ajagandhākaṣāyeṇa sauvīrakatuṣodake|
surākampillake yogau lodhravacca tayoḥ smṛtau||35||
tatra ślokāḥ-
(dadhyādiṣu trayaḥ pañca priyālādyaistrayo rase|
sneheṣu vai trayo lehyāḥ ṣaṭ cūrṇe tveka eva ca||36||
ikṣāvekastathā mudgamāṃsānāṃ ca rasāstrayaḥ|
yavāgvādau trayaścaiva ukta utkārikāvidhau||37||
ekaśca modake madye caikastatkvāthatailake|
cūrṇamekaṃ punaścaiko modakaḥ pañca cāsave||38||
ekaḥ sauvīrake'thaiko yogaḥ syāttu tuṣodake|
ekā suraikaḥ kampille tathā pañca ghṛte smṛtāḥ )||39||
dantīdravantīkalpe'smin proktāḥ ṣoḍaśakāstrayaḥ|
nānāvidhānāṃ yogānāṃ bhaktidoṣāmayānprati||40||

triśataṃ pañcapañcāśadyogānāṃ vamane smṛtam|
dve śate navakāḥ pañca yogānāṃ tu virecane||41||
ūrdhvānulomabhāgānāmityuktāni śatāni ṣaṭ|
prādhānyataḥ samāśritya dravyāṇi daśa pañca ca||42||
bhavanti cātra-
yaddhi yena pradhānena dravyaṃ samupasṛjyate|
tatsañjñakaḥ sa yogo vai bhavatīti viniścayaḥ ||43||
phalādīnāṃ pradhānānāṃ guṇabhūtāḥ surādayaḥ|
te hi tānyanuvartante manujendramivetare||44||

viruddhavīryamapyeṣāṃ pradhānānāmabādhakam|
adhikaṃ tulyavīrye hi kriyāsāmarthyamiṣyate ||45||

iṣṭavarṇarasasparśagandhārthaṃ prati cāmayam|
ato viruddhavīryāṇāṃ prayoga iti niścitam||46||
bhūyaścaiṣāṃ balādhānaṃ kāryaṃ svarasabhāvanaiḥ|
subhāvitaṃ hyalpamapi dravyaṃ syādbahukarmakṛt||47||
svarasaistulyavīryairvā tasmāddravyāṇi bhāvayet|48|
alpasyāpi mahārthatvaṃ prabhūtasyālpakarmatām||48||
kuryāt saṃyogaviśleṣakālasaṃskārayuktibhiḥ|49|

pradeśamātrametāvaddraṣṭavyamiha ṣaṭśatam||49||
svabuddhyaivaṃ sahasrāṇi koṭīrvā'pi prakalpayet|
bahudravyavikalpatvādyogasaṅkhyā na vidyate||50||
tīkṣṇamadhyamṛdūnāṃ tu teṣāṃ śṛṇuta lakṣaṇam|
sukhaṃ kṣipraṃ mahāvegamasaktaṃ yat pravartate||51||
nātiglānikaraṃ pāyau hṛdaye na ca rukkaram|
antarāśayamakṣiṇvan kṛtsnaṃ doṣaṃ nirasyati||52||
virecanaṃ nirūho vā tattīkṣṇamiti nirdiśet|
jalāgnikīṭairaspṛṣṭaṃ deśakālaguṇānvitam||53||
īṣanmātrādhikairyuktaṃ tulyavīryaiḥ subhāvitam|
snehasvedopapannasya tīkṣṇatvaṃ yāti bheṣajam||54||
kiñcidebhirguṇairhīnaṃ pūrvoktairmātrayā tathā|
snigdhasvinnasya vā samyaṅmadhyaṃ bhavati bheṣajam||55||
mandavīryaṃ virūkṣasya hīnamātraṃ tu bheṣajam|
atulyavīryaiḥ saṃyuktaṃ mṛdu syānmandavegavat||56||
akṛtsnadoṣaharaṇādaśuddhī te balīyasām|
madhyāvarabalānāṃ tu prayojye siddhimicchatā||57||

tīkṣṇo madhyo mṛdurvyādhiḥ sarvamadhyālpalakṣaṇaḥ|
tīkṣṇādīni balāvekṣī bheṣajānyeṣu yojayet||58||
deyaṃ tvanirhṛte pūrvaṃ pīte paścāt punaḥ punaḥ|
bheṣajaṃ vamanārthīyaṃ prāya āpittadarśanāt||59||

balatraividhyamālakṣya doṣāṇāmāturasya ca|
punaḥ pradadyādbhaiṣajyaṃ sarvaśo vā vivarjayet||60||
nirhṛte vā'pi jīrṇe vā doṣanirharaṇe budhaḥ|
bheṣaje'nyatprayuñjīta prārthayansiddhimuttamām||61||
apakvaṃ vamanaṃ doṣaṃ pacyamānaṃ virecanam|
nirharedvamanasyātaḥ pākaṃ na pratipālayet||62||
pīte prasraṃsane doṣānna nirhatya jarāṃ gate|
vamite cauṣadhe dhīraḥ pāyayedauṣadhaṃ punaḥ||63||

dīptāgniṃ bahudoṣaṃ tu dṛḍhasnehaguṇaṃ naram|
duḥśuddhaṃ tadaharbhuktaṃ śvobhūte pāyayet punaḥ||64||
durbalo bahudoṣaśca doṣapākena yo naraḥ|
viricyate śanairbhojyairbhūyastamanusārayet ||65||

vamanaiśca virekaiśca viśuddhasyāpramāṇataḥ |
bhojanāntarapānābhyāṃ doṣaśeṣaṃ śamaṃ nayet||66||
durbalaṃ śodhitaṃ pūrvamalpadoṣaṃ ca mānavam|
aparijñātakoṣṭhaṃ ca pāyayetauṣadhaṃ mṛdu||67||

śreyo mṛdvasakṛtpītamalpabādhaṃ niratyayam|
na cātitīkṣṇaṃ yat kṣipraṃ janayetprāṇasaṃśayam||68||

durbalo'pi mahādoṣo virecyo bahuśo'lpaśaḥ|
mṛdubhirbheṣajairdoṣā hanyurhyenamanirhṛtāḥ||69||

yasyordhvaṃ kaphasaṃsṛṣṭaṃ pītaṃ yātyānulomikam|
vamitaṃ kavalaiḥ śuddhaṃ laṅghitaṃ pāyayettu tam||70||
vibaddhe'lpe cirāddoṣe sravatyuṣṇaṃ pibejjalam|
tenādhmānaṃ tṛṣā cchardirvibandhaścaiva śāmyati||71||
bheṣajaṃ doṣaruddhaṃ cennordhvaṃ nādhaḥ pravartate|
sodgāraṃ sāṅgaśūlaṃ ca svedaṃ tatrāvacārayet||72||
suvirikte tu sodgāramāśvevauṣadhamullikhet|
atipravartanaṃ jīrṇe suśītaiḥ stambhayedbhiṣak||73||
kadācicchleṣmaṇā ruddhaṃ tiṣṭhatyurasi bheṣajam|
kṣīṇe śleṣmaṇi sāyāhne rātrau vā tatpravartate||74||

rūkṣānāhārayorjīrṇe viṣṭabhyordhvaṃ gate'pi vā|
vāyunā bheṣaje tvanyat sasnehalavaṇaṃ pibet||75||
tṛṇmohabhramamūrcchāyāḥ syuścejjīryati bheṣaje|
pittaghnaṃ svādu śītaṃ ca bheṣajaṃ tatra śasyate||76||
lālāhṛllāsaviṣṭambhalomaharṣāḥ kaphāvṛte|
bheṣajaṃ tatra tīkṣṇoṣṇaṃ kaṭvādi kaphanuddhitam||77||
susnigdhaṃ krūrakoṣṭhaṃ ca laṅghayedavirecitam|
tenāsya snehajaḥ śleṣmā saṅgaścaivopaśāmyati||78||
rūkṣa-bahvanila-krūrakoṣṭha-vyāyāmaśālinām |
dīptāgnīnāṃ ca bhaiṣajyamaviricyaiva jīryati||79||
tebhyo bastiṃ purā dattvā paścāddadyādvirecanam|
bastipravartitaṃ doṣaṃ harecchīghraṃ virecanam||80||
rūkṣāśanāḥ karmanityā ye narā dīptapāvakāḥ|
teṣāṃ doṣāḥ kṣayaṃ yānti karmavātātapāgnibhiḥ ||81||
viruddhādhyaśanājīrṇadoṣānapi sahanti te|
snehyāste mārutādrakṣyā nāvyādhau tān viśodhayet ||82||

nātisnigdhaśarīrāya dadyāt snehavirecanam|
snehotkliṣṭaśarīrāya rūkṣaṃ dadyādvirecanam||83||
evaṃ jñātvā vidhiṃ dhīro deśakālapramāṇavit|
virecanaṃ virecyebhyaḥ prayacchannāparādhyati||84||
vibhraṃśo viṣavadyasya samyagyogo yathā'mṛtam|
kāleṣvavaśyaṃ peyaṃ ca tasmādyatnāt prayojayet||85||
dravyapramāṇaṃ tu yaduktamasminmadhyeṣu tat koṣṭhavayobaleṣu|
tanmūlamālambya bhavedvikalpyaṃ teṣāṃ vikalpyo'bhyadhikonabhāvaḥ||86||
ṣaḍ dhvaṃśyastu marīciḥ syāt ṣaṇmarīcyastu sarṣapaḥ|
aṣṭau te sarṣapā raktāstaṇḍulaścāpi taddvayam||87||
dhānyamāṣo bhavedeko dhānyamāṣadvayaṃ yavaḥ|
aṇḍikā te tu catvārastāścatasrastu māṣakaḥ||88||
hemaśca dhānyakaścokto bhavecchāṇastu te trayaḥ|
śāṇau dvau draṅkṣaṇaṃ vidyāt kolaṃ badarameva ca||89||
vidyāddvau draṅkṣaṇau karṣaṃ suvarṇaṃ cākṣameva ca|
biḍālapadakaṃ caiva picuṃ pāṇitalaṃ tathā||90||
tindukaṃ ca vijānīyāt kavalagrahameva ca|
dve suvarṇe palārdhaṃ syācchuktiraṣṭamikā tathā||91||
dve palārdhe palaṃ muṣṭiḥ prakuñco'tha caturthikā|
bilvaṃ ṣoḍaśikā cāmraṃ dve pale prasṛtaṃ viduḥ||92||
aṣṭamānaṃ tu vijñeyaṃ kuḍavau dvau tu mānikā|
palaṃ caturguṇaṃ vidyādañjaliṃ kuḍavaṃ tathā||93||
catvāraḥ kuḍavāḥ prasthaścatuḥprasthamathāḍhakam|
pātraṃ tadeva vijñeyaṃ kaṃsaḥ prasthāṣṭakaṃ tathā||94||
kaṃsaścaturguṇo droṇaścārmaṇaṃ nalvaṇaṃ ca tat|
sa eva kalaśaḥ khyāto ghaṭamunmānameva ca||95||
droṇastu dviguṇaḥ śūrpo vijñeyaḥ kumbha eva ca|
goṇīṃ śūrpadvayaṃ vidyāt khārīṃ bhāraṃ tathaiva ca||96||
dvātriṃśataṃ vijānīyādvāhaṃ śūrpāṇi buddhimān|
tulāṃ śatapalaṃ vidyāt parimāṇaviśāradaḥ||97||
śuṣkadravyeṣvidaṃ mānamevamādi prakīrtitam|
dviguṇaṃ taddraveṣviṣṭaṃ tathā sadyoddhṛteṣu ca||98||
yaddhi mānaṃ tulā proktā palaṃ vā tat prayojayet|
anukte parimāṇe tu tulyaṃ mānaṃ prakīrtitam||99||
dravakārye'pi cānukte sarvatra salilaṃ smṛtam|
yataśca pādanirdeśaścaturbhāgastataśca saḥ||100||
jalasnehauṣadhānāṃ tu pramāṇaṃ yatra neritam |
tatra syādauṣadhāt snehaḥ snehāttoyaṃ caturguṇam||101||
snehapākastridhā jñeyo mṛdurmadhyaḥ kharastathā|
tulye kalkena niryāse bheṣajānāṃ mṛduḥ smṛtaḥ||102||
saṃyāva iva niryāse madhyo darvīṃ vimuñcati|
śīryamāṇe tu niryāse vartamāne kharastathā||103||
kharo'bhyaṅge smṛtaḥ pāko, mṛdurnastaḥkriyāsu ca|
madhyapākaṃ tu pānārthe bastau ca viniyojayet||104||
mānaṃ ca dvividhaṃ prāhuḥ kāliṅgaṃ māgadhaṃ tathā|
kāliṅgānmāgadhaṃ śreṣṭhamevaṃ mānavido viduḥ||105||
tatra ślokau-
kalpārthaḥ śodhanaṃ sañjñā pṛthagghetuḥ pravartane|
deśādīnāṃ phalādīnāṃ guṇā yogaśatāni ṣaṭ||106||
vikalpaheturnāmāni tīkṣṇamadhyālpalakṣaṇam|
vidhiścāvasthiko mānaṃ snehapākaśca darśitaḥ||107||

