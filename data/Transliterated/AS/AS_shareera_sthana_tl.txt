
aṣṭāṅgasaṃgrahaḥ
śārīraṃ sthānam
asa1.1
athātaḥ putrakāmīyamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa1.2
atha khalu pumānekaviṃśativarṣaḥ kanyāmatulyagotrāṃ tulyābhijanāmasañcārirogakulaprasūtaṃ rūpaśīlalakṣaṇasampannāmanūnāvinaṣṭadantauṣṭhakarṇanāsānakhakeśastanīṃ mṛdumarogaprakṛtimakapilamapiṅgalāmahīnādhikāṅgīṃ dvādaśavarṣadeśīyāmamarabhujagasaridacalavṛkṣapakṣinakṣatrāntyapreṣyabhīṣaṇakanāmānyanudvahantīmanaghāmanindyāmanindyena vidhinodvahet॥
asa1.3
tasyāṃ ṣoḍaśavarṣāyāṃ pañcaviṃśativarṣaḥ puruṣaḥ putrārthaṃ prayateta।
tadā hi tau prāptavīryau vīryānvitamapatyaṃ janayataḥ।
ūnapañcaviṃśativarṣeṇonaṣoḍaśavarṣāyāmāhito garbhaḥ kukṣistha eva vināśamāpnuyādalpāyurbalārogyavibhavo vā syādvikalendriyo vā।
ṛtāvādye ca rātritraye tathā duṣṭe śukrārtava iti॥
asa1.4
tatrāhārasya samyakpariṇatasya kramānmajjānamanuprāptasya sāraḥ śukrasaṃjñāṃ labhate।
tattu kṣīra iva sarpirikṣurasa iva guḍaḥ śarīre śukradharāṃ kalāmāśrityāsrutaṃ sarvāṅgavyāpitayā sthitam।
viśeṣataśca majjamuṣkastaneṣu।
harṣodīritaṃ tu saṃghaṭṭanena hṛdayāveśāt piṇḍībhūtamaṅgādaṅgāt pravartate।
tat saumyaṃ snigdhaṃ guru śuklaṃ madhugandhi madhuraṃ picchilaṃ bahu bahalaṃ ghṛtatailakṣaudrānyatamavarṇaṃ ca śukraṃ garbhādhānayogyaṃ bhavati॥
asa1.5
tathā raktameva ca strīṇāṃ māse māse garbhakoṣṭhamanuprāpya tryahaṃ pravartamānamārtavamityāhuḥ।
atiprasaṅgenānṛtāvṛtau vā tadevāsṛgdaraṃ pradaraṃ vyāpadaṃ ca raktayonisaṃjñāṃ labhate।
tatsādhane raktapittacikitsitaṃ guhyarogapratiṣedhaṃ cekṣeta॥
asa1.6
vātakaphāvṛtamārgāṇāṃ cāpravartamānaṃ pittalairupācaret।
taddhi varddhamānamantarvartamānaṃ saśukramaśukraṃ vā jīvarahitaṃ vātalānyāsevamānāyā yoṣito garbhaliṅgāni darśayad gulmībhavati।
tatra gulmacikitsitamīkṣeta॥
asa1.7
kadācidvā garbha iva vātodaraṃ bhavati tadvātopaśamanairupaśāmyati॥
asa1.8
tadeva kadācidārtavaṃ saumyairbṛṃhaṇātmabhirāhāravihāraiḥ stambhitamanupadravamevodaraṃ garbhādhiṣṭhitamiva vardhayati।
yena tāmagarbhāṃ garbhiṇīmāhurmūḍhāḥ।
tato viparītairyadṛcchayā vā pravṛtte rakte garbhaśarīramapaśyanto bhūtahṛtamityajñā vruvate।
yasmātsambhavatyojaso'paharaṇaṃ rakṣobhirna tu śarīrāpaharaṇamaniṣṭatvādaśaktervā।
icchāśaktyorhi pravṛtterupalabdhiḥ।
na ca dṛśyate kasyacidamānuṣairdehāpahāraḥ॥
asa1.9
yadi ca dṛṣṭamapi samullaṅghya kecidatiśaktiyuktā garbhasya śarīrākṣepe pravartante tadā kathamiva prāptāvasarāstajjananīmupekṣeran॥
asa1.10
ārtavaṃ punaśśaśarudhiralākṣārasopamaṃ dhautaṃ ca virajyamānaṃ śuddhamāhuḥ॥
asa1.11
yathā ca bālasya jīrṇasya vā taroḥ puṣpaphalaṃ puṣpaphalasya vā tadvidhasya gandho nopalabhyate tathaiva nonaṣoḍaśātītasaptītavarṣasya puṃsaḥ śukraromādayo yoṣitaśconadvādaśātītapañcāśadvarṣāyā rajastanyādaya iti॥
asa1.12
atha śuddhaśukrārtavamarogaṃ mitho'nuraktaṃ mithunamupasnehya vidhivat saṃśodhyāsthāpanānuvāsanābhyāmupācaret।
viśeṣatastu ghṛtakṣīravadbhirmadhurauṣadhasaṃskāraiḥ puruṣam।
tailena nārīṃ pittalaiśca māṃsaiḥ।
evaṃ hi samānaguṇatayā śukrārtavamāpyāyate॥
asa1.13
vātapittaśleṣmakuṇapagandhigranthipūyakṣīṇamūtrapurīṣaretāṃsi tvabījāni bhavanti।
tatra tanu rūkṣaṃ phenilamaruṇamalpaṃ vicchinnaṃ sarujaṃ cirācca niṣicyeta vātena। kiñcitpītamapicchilamānīlaṃ vā dahadiva pravartate pittena।
majjopasaṃsṛṣṭaṃ prabhūtaṃ vibaddhaṃ cāmbhasi ca kiñcinmajjati śleṣmaṇā।
kuṇapagandhyanalpaṃ raktena।
granthibhūtaṃ vātaśleṣmabhyām।
pūtipūyanibhaṃ pittaśleṣmabhyām।
kṣīṇaṃ vātapittābhyām।
taduktaṃ sasādhanaṃ prāk।
mūtrapurīṣagandhi sannipātena॥
asa1.14
ārtavamapi śukravaddoṣairupasṛṣṭamabījameva।
tasya liṅgaṃ nāma ca pūrvavat।
teṣu kuṇapagranthipūyakṣīṇaretāṃsi kṛcchrasādhyāni।
mūtrapurīṣaśukrātavaṃ tvasādhyaṃ kuṇapagranthipūyārtavaṃ ca।
tatrādyāṃstrīn śukrārtavadoṣānyathāsvaṃ doṣasādhanena sādhayet।
guhyayonirogapratiṣedhena cobhayān॥
asa1.15
api ca। vātike śukradoṣe vasukasaindhavaphalāmlasiddhaṃ yavakṣārapratīvāpaṃ sarpiṣpānam।
bilvavidārīsiddhaṃ kṣīrayuktamāsthāpanam।
madhukabhadradārusiddhaṃ tailamanuvāsanam।
kṣīrakulīrarasasiddhaṃ tailamuttarabastiḥ।
paittike kāṇḍekṣuśvadaṃṣṭrāguḍūcīsiddhaṃ mūrvāmadhūkapratīvāpaṃ sarpiṣpānam।
trivṛccūrṇaḥ saghṛto virekaḥ।
payasyāśrīparṇīsiddhaṃ kṣīrayuktamāsthāpanam।
madhukamudgaparṇīsiddhaṃ tailamanuvāsanamuttarabastiśca।
ślaiṣmike pāṣāṇabhedāśmantakāmalakakvāthasiddhaṃ pippalīmadhukacūrṇapratīvāpaṃ sarpiṣpānam।
madanaphalakaṣāyo vamanam।
dantīviḍaṅgacūrṇastailalīḍho virekaḥ।
rājavṛkṣamadanaphalakaṣāyapragāḍhamāsthāpanam।
madhukapippalīsiddhaṃ tailamanuvāsanamuttarabastiśca॥
asa1.16
vātaje puṣpadoṣe bhārṅgīmadhukabhadradārusiddhaṃ sarpiṣpānam।
kāśmaryakṣudrasahāsiddhaṃ vā kṣīram।
madhukasṛgālavinnākalkaṃ payassarpissahitaṃ priyaṅgutilakalkaṃ vā yonau dhārayet।
saralamudgaparṇīkaṣāyaḥ prakṣālanam।
pittaje kākolīdvayavidārīmūlakvāthamutpalapadmakakvāthaṃ madhūkapuṣpakāśmaryaphalakvāthaṃ vā saśarkaraṃ pibet।
śvetacandakvāthaṃ vā sakṣaudram।
dhavadhātakīkalkaṃ vā ghṛtena vā madhukamadhurasāmṛdvīkākalkam।
śamyākagavākṣīkṣīraṃ virekaḥ।
candanapayasyākalkaṃ yonau dhārayet।
gaurikāriṣṭakaṣāyaḥ prakṣālanam।
ślaiṣmike kuṭajakaṭukāśvagandhākvāthaṃ pibet।
samākṣikaṃ vā kṣīrivṛkṣapravālakvāthameteṣāmeva vā cūrṇaṃ madhughṛtābhyāṃ lihyāt।
madanaphalakaṣāyeṇa vamanam।
tatkalkameva ca yonau dhārayet।
lodhratindukakaṣāyaḥ prakṣālanaṃ bastameṣamūtraṃ vā॥
asa1.17
kuṇaparetasi dhātakīpuṣpakhadirārjunadāḍimaiḥ siddhamasanādibhirvā sarpiḥ pāyayet।
granthiretasi pāṣāṇābhidā palāśabhasmanā vā।
pūyaretasi parūṣakādinyagrodhādibhyām।
mūtrapurīṣaretasi vāyunātivikṛte hiṅgūśīracitrakairathavā citrakavitunnakapriyaṅguhiṅgusamaṅgāmṛṇālasiddhamelāmocacūrṇapratīvāpam। tathā granthyārtave pāṭhātrikaṇṭakavṛkṣakakvātham।
kuṇapapūyārtave candanakvāthaṃ pibet।
triphalākalkakvāthau cātra dhāraṇācamane॥
asa1.18
sarveṣu ca śukrārtavadoṣeṣu strīpuṃsau snehādikarmabhirviśeṣeṇa cottarabastibhiḥ punaḥ punarupācaret।
yathāsvaṃ ca yonau kalkaiḥ picubhiśca।
ityevaṃ viśuddhaśukrārtavau pūrvoktaṃ vidhimāsevevām॥
asa1.19
ṛtustu dṛṣṭārtavo dvādaśarātraṃ bhavati।
ṣoḍaśarātramityanye।
śuddhayonigarbhāśayārtavāyā māsamapi kecit।
tadvadadṛṣṭārtavo'pyastītyapare॥
asa1.20
kṣāmaprasannavadanāṃ sphuracchroṇipayodharām।
srāstākṣikukṣiṃ puṃskāmāṃ vidyādṛtumatīṃ striyam॥
asa1.21
padmaṃ saṃkocamāyāti dine'tīte yathā tathā।
ṛtāvatīte yoniḥsyācchukraṃnātaḥ pratīcchati॥
asa1.22
masenopacitaṃ raktaṃ dhamanībhyāmṛtau punaḥ।
īṣatkṛṣṇaṃ vigandhaṃ ca vāyuryonimukhānnudet॥
asa1.23
tataḥ puṣpadarśane prathamadivasāt prabhṛti brahmacāriṇī snānādyalaṅkārarahitā darbhasaṃstaraśāyinī trirātramāsīta।
parṇaśarāvakaratalānyatamena yāvakaṃ payasā siddhamalpaṃ karśanārthamaśnīyāt।
tīkṣṇoṣṇāmlalavaṇāni ca varjayet॥
asa1.24
caturthe'hanyudvartitā śītasalilasnātānuliptālaṅkṛtāśuklamālyāmbarā kṛtamaṅgalasvastyayanaivaṃvidhameva bhartāraṃ paśyedananyamanāḥ।
tadā hi yādṛśameva paśyati cintayati vā tādṛśaṃ prasūta iti॥
asa1.25
tataḥ snānāt punarapi guṇavatputrārthī trirātramupekṣeta।
puṣpadarśanāt saptarātram।
athāṣṭamyāṃ daśamyāṃ dvādaśyāṃ vā rātrau putrakāmaḥ saṃvaset।
paccamyāṃ saptamyāṃ navamyāṃ vā duhitṛkāmaḥ।
tāsūttarottaramāyurārogyaiśvaryasaubhāgyabalavarṇendriyasampadapatyasya bhavati।
ataḥ paraṃ tūttarottaramevāyurādīnāṃ hrāsaḥ॥
asa1.26
tatra yugmāsu rātriṣvalpībhavatyārtavamayugmāsvāpyāyyate।
tasmāttāsu kramāt putrasya duhituśca janma।
ata eva cānuparatārtavadarśanāṃ putrārthī viprakṛṣṭeṣvapyahassu nopeyāt।
yadi tvāhārānurodhādayugmāsu śukrasyādhikatā yugmāsu ca nyūnatā syāttataḥ pumān stryākṛtirdurbalo hīnāṅgo vā jāyate।
strī ca puruṣākṛtirdurbalā hīnāṅgā vā।
ekādaśītrayodaśyostu napuṃsakaṃ syāt॥
asa1.27
athopādhyāyaḥ putrīyaṃ vidhānamācaret।
śūdrāyāstu mantravarjitam।
yādṛśaṃ ca putramāśāsīta tadrūpavarṇacaritān janapadānanucintayeti strī vācyā।
tajjanapadāhāravihāropacāraparicchadāṃścānuvidaghīta॥
asa1.28
karmānte ca pumān māsaṃ brahmacārī sarpiḥ kṣīrābhyā śālyodanamabhiprāśya nātyāśitaḥ sukhī sragvī sumanāḥ prīṇitāṅgaḥ śuklanivasano mauhūrtikānumate rātribhāge kalyāṇāni cintayānastadabhikāmaḥ svāstīrṇaṃ śayanaṃ dakṣiṇena pādena prāgārohet।
tādvidhaiva ca pramadā karṇitāṅgī tailamāṣottarāhārā pūrvaṃ vāmapādena puruṣasya dakṣiṇataḥ śayyāmadhirohet।
tatra mantraṃ prayuñjīta।
āyurasi sarvataḥ pratiṣṭhāsi dhātā tvā dadhātu vidhātā tvā dadhātu brahmavarcasā bhaveti।
brahmābṛhaspatirviṣṇussomassūryastathāśvinau।
bhago'tha mitrāvaruṇau vīraṃ dadhatu me sutamiti॥
asa1.29
tataḥ parasparaṃ sāmabhirabhisāntvya saharṣamanukūlaṃ saṃviśetām।
paryāpte caināṃ śītodakena sahasā pariṣiñcet॥
asa1.30
tatrātyāśitā kṣudhitā pipāsitā bhītā vimanāḥ śokārtā kruddhātimedurānyakāmā'vyavāyakāmā vā na garbhaṃ dhatte viguṇaṃ vā।
tathā puruṣo'pi।
na cāsauadhastiṣṭhet।
tathā hi strīceṣṭaḥ pumān jāyate puṃśceṣṭā vā strī।
na ca nyubjāṃ pārśvagatāṃ vā seveta।
nyubjāyā vāto balavān sa yoniṃ pīḍayati।
dakṣiṇapārśvagatāyāḥ śleṣmā pīḍitaścyutaḥ pidadhāti garbhāśayam।
vāmapārśvagatāyāstadvat pittaṃ vidahati raktaśukre।
tasmāduttānā bījaṃ gṛhṇīyāt।
tathā hi yathāsthānameva tiṣṭhanti doṣāḥ॥
asa1.31
labdhagarbhāṃ caināṃ viditvā prāgvyaktībhāvādgarbhasya puṣye puṃsavanāni prayuñjīta।
dvādaśarātramityanye।
tatrāpi yugmadineṣviti kecit।
pratyahamityapare॥
asa1.32
tadyathā।
lakṣmaṇāvaṭaśṛṅgasahadevāviśvadevānāmanyatamaṃ kṣīre'bhiṣutya trīṃścaturo vā bindūn dakṣiṇe nāsāpuṭe svayamāsiñcet picunā।
vāme tu duhitṛkāmā।
na caitān niṣṭhīvet।
tathā puṣyodghṛtāyāḥ śvetabṛhatyā।
mūlakalkādrasaṃ nāvayet।
tadvaccotpalapatraṃ kumudapatra lakṣmaṇāmūlaṃ vaṭaśṛṅgāni cāṣṭau ca nāvayet॥
asa1.33
śuklamālyāmbaradharā ca nārī puṣyoddhṛtāyā lakṣmaṇāyā mūlakalkamudumbaramātraṃ payasā pibet putrasyotpādanāya sthitaye ca।
tadvadgauradaṇḍamapāmārgaṃ jīvakarṣabhakau śaṅkhaṣuṣpīmadhyadaṇḍāṃ sahacaraṃ nagnajitamagnijivyāmaṣṭau vā vaṭaśṛṅgāni। śālipiṣṭasya ca pacyamānasyoṣmāṇamāghrāya tadrasaṃ dehalyāṃ sthitā pūrvavannāvayet॥
asa1.34
yaccānyadapi brāhmaṇā vṛddhastriyo vā brūyustacca kuryāt।
tataḥ prajāsthāpanākhyā daśauṣadhīḥ śirasā dakṣiṇena ca pāṇinā dhārayet।
etābhiśca siddhaṃ payo ghṛtaṃ vā pibet।
etābhireva puṣye puṣye snāyāt sadā ca samālabheta।
tathā sarvāsāṃ jīvanīyānāmauṣadhīnāṃ sadopayogastaistairvidhānairiti garbhasthāpanāni॥
asa1.35
saumyākṛtivacanopacāraceṣṭāśca priyahitānuvartinaḥ paricārakāstathā bharteti।
punaścaināṃ māsādupeyāt॥
asa1.36
tatra śukre śukle ghṛtamaṇḍābhe vā garbhasya gauratvaṃ tailābhe kṛṣṇatvaṃ madhvābhe śyāmatvam।
tathā kṣīrādimadhurāṇāmupayogānmāturudakavihārācca gauratā tilānnavidāhinā kṛṣṇatā।
vyāmiśrāṇāṃ śyāmatā।
deśakulānuvṛttitaśca varṇabhedaḥ॥
asa1.37
tathā tejodhātorudakākāśadhātusamparkādgauratā।
bhūvāyusamparkāt kṛṣṇatā।
sarvadhātusāmye śyāmatā॥
asa1.38
satvaviśeṣakarāṇi punarmātāpitṛsatvādayo'ntarvatnyāḥ śrutayaścābhīkṣṇaṃ svopacitaṃ ca karma bhavati।
pūrvābhyāsaśceti॥
asa1.39
bhavanti cātra।
ghṛtakṣīrādinityāsu muditāsu kaphātmasu।
ārtavaṃ tiṣṭhatti ciraṃ viparītāsvato'nyathā॥
asa1.40
nipātādeva gṛhṇāti rāgaṃ vāso yathā'malam।
dhruvaṃ garbhaṃ tathā bījaṃ kṣetraṃ bījamupaskṛtam॥
asa1.41
aviruddhe dhruvaṃ daive kāle yuktasya karmaṇaḥ।
siddhiḥ puṃsavanādyasmāt pūrvaṃ vyakteḥ prayojayet॥
asa1.42
jātāścaivaṃ rūpavanto māsattvāścirāyuṣaḥ।
ṛṇānmocayitāraḥ syuḥ suputrāḥ putriṇāṃ matāḥ॥
asa1.43
devatācāraśaucādiratā sūte mahāguṇam।
dhāvatyevaṃ cācaritaṃ prāgjanmābhyāsayogataḥ॥
asa1.44
yoṣito'pi sravatyeva śukraṃ puṃsaḥ samāgame।
garbhasya tanna kiñcittu karotīti na cintyate॥

atha dvitīyo'dhyāyaḥ।
asa2.1
athāto garbhāvakrāntiṃ śārīraṃ vyākhyāsyāmaḥ।
iti ha smāhurātreyādayo maharṣayaḥ॥
asa2.2
gate purāṇe rajasi nave'vasthite śuddhe garbhasyāśaye mārge ca bījātmanā śukramavikṛtamavikṛtena vāyunā preritamanyaiśca mahābhūtairanugatamārtavenābhimūrcchitamanvakṣameva rāgādikleśavaśānuvartinā svakarmacoditena manojavena jīvenābhisaṃsṛṣṭaṃ garbhāśayamupayāti॥
asa2.3
kāryāṇā ca kāraṇānuvidhāyitvāttatsabhāgatāṃ pratipadyate।
tata eva ca śukrasya bāhulyāt pumānārtavasya bāhulyāt strī tayoḥ sāmyena napuṃsakam।
śukrārtave'nilena khaṇḍaśo bhinne yathāvibhāgamapatyānāmutpattiḥ।
vikṛte viyonyākṛtīnāṃ ca॥
asa2.4
atha nāryāḥ sadyogṛhītagarbhāyāśca liṅgaṃ yonyā bījagrahaṇaṃ tṛptirgarimā sphuraṇaṃ śukrārtavayoranubandhaśca।
tathā praharṣo hṛllāsastandrāṅgasādaḥ praseko hṛdayavyathā glāniḥ pipāsā ca।
krameṇa tu vyaktagarbhāyāḥ kukṣimātragauravaṃ kṣāmanetrasvaratā yoniromasaṃlulanaṃ nidrā jṛmbhaṇaṃ mūrcchā chardiraruciḥ pādaśopho'mle'bhilāṣasteṣu teṣu coccāvaceṣu bhāveṣviti॥
asa2.5
tasyāśca rajovāhināṃ srotasāṃ vartmānyuparudhyante garbheṇa।
tasmāttataḥ paramārtavaṃ na dṛśyate।
tatastadadhaḥ pratihatamaparamaparaṃ copacīyamānamaparetyāhuḥ।
jarāyurityanye। sthite rakte romarājiḥ prādurbhavati॥
asa2.6
jarāyuśeṣaṃ cordhvamasṛk pratipadyate।
tasmāt pīnakapolapayodharatā kṛṣṇauṣṭhacūcukatvaṃ ca।
stanāśrayameva ca kaphoparañjitaṃ stanyatāmupagataṃ prasūtāyāḥ pūnarāhārarasenāpyāyate॥
asa2.7
tatra prathame māse kalalaṃ jāyate।
dvitīye ghanaḥ peśyarbudaṃ vā tebhyaḥ kramāt puṃstrīnapuṃsakāni।
tṛtīye pañcadhā prarohati।
tadyathā sakthinī bāhū śiraśca।
sakthyādiprarohaikakālameva ca sarvamaṅgāvayavendriyāṇi yugapatsambhavantyanyatra janmottarakālajebhyo dantādibhyaḥ।
krameṇa tu sphuṭībhavanti।
eṣā prakṛtiḥ।
vikṛtirato'nyathā॥
asa2.8
yathāsvaṃ ca garbhasya puṃstrīnapuṃsakānyatamaliṅgānurūpā bhāvā manasi śarīre ca santiṣṭhante।
vaiśeṣikaliṅgasaṅkare tu yato bhūyastvaṃ tato'ntarā bhāvāḥ॥
asa2.9
tadyathā।
klaibyaṃ bhīrutvamavaiśāradyaṃ moho'navasthānamadhogurutvamasaṃhananaṃ śaithilyaṃ mārdavaṃ garbhāśayabījabhāgastathāyuktāścāpare strīkarā bhāvāḥ।
tato viparītāḥ puṃskarāḥ saṅkīrṇā napuṃsakarāḥ॥
asa2.10
tadā cāsya vedanā pravyaktā bhavati।
tataśca tatprabhṛti spandate'bhilāṣaṃ pañcendriyārtheṣu karoti॥
asa2.11
mātṛjaṃ hyasya hṛdayaṃ tadrasahāriṇībhirdharmanībhirmātṛhṛdayenābhisambaddhaṃ bhavati।
tasmāttayostābhiḥ śraddhā sampadyate।
tathā ca dvihṛdayāṃ nārīṃ dauhṛdinītyācakṣate।
anye tu pakṣatrayāt prabhṛtyāpañcamānmāsāddauhṛdakālamāhuḥ॥
asa2.12
prārthanāyāṃ ca tīvrāyāṃ kāmamahitamapyasyai hitopasaṃhitaṃ dadyāt।
dauhṛdavimānanāddhi vāyuḥ prakupito'ntaśśarīramanucaran garbhasya vināśaṃ vairūpyaṃ vā kuryāt।
labdhadauhṛdā tu vīryavantaṃ cirāyuṣaṃ ca putraṃ prasūte॥
asa2.13
caturthe'ṅgapratyaṅgavibhāgaḥ pravyakto garbhaśca sthiro bhavati।
pañcame manaḥ pratibuddhataraṃ bhavati māṃsaśoṇitopacayaśca। ṣaṣṭhe keśaromanakhāsthisnāyvādīnyabhivyaktāni balavarṇopacayaśca।
saptame sarvāṅgasampūrṇatā॥
asa2.14
aṣṭame garbhaśca mātṛto garbhataśca mātā rasahāriṇībhirvāhinībhirmuharmuhurojaḥ parasparamādadāte। tasmāttadā garbhiṇī muhurmuditā bhavati muhurglānā tathā garbhaḥ।
evaṃ garbhasya janma vyāpattimattadā bhavati। ojaso'navasthitatvāt।
tathā hyasya niṣkramaṇonmukhasya parivartanādīnyanubhavata evaujasā viyogaḥ।
yadyapi ca kiñcitkālamasyocchvasanaṃ syāttacchinnasyevāṅgasyaujassaṃskārānuvṛttikṛtam।
jananyāstu sthiraujaskatayaikadeśena rase saṅkrānte glānireveti॥
asa2.15
anye punarāhuḥ।
nairṛtabhāgatvāttatra garbhasya maraṇam।
tasmāt prasavapratiṣedhārthaṃ strī snātā śucirbrahmacāriṇī devatārādhanaparā syāt।
māṃsaudanabāliṃ cātra nirvapet।
tasminnekadivasātikrānte'pi prasavakālamāhurāsaṃvatsarāt।
ataḥ paraṃ vikārī bhavati॥
asa2.16
garbhastu mātuḥ pṛṣṭhābhimukho lalāṭe kṛtāñjaliḥ saṅkucitāṅgo garbhaṣṭhe dakṣiṇapārśvamāśrityāvatiṣṭhate pumān।
vāmaṃ strī madhyaṃ napuṃsakam।
tatra sthitaśca garbho mātari svapantyāṃ prabuddhāyāṃ prabudhyate।
paratantravṛtteśca garbhasya।
niṣekāt prabhṛti garbhāśayopasnehopasvedau vartanam॥
asa2.17
tato vyaktībhavadaṅgapratyaṅgasyāsya nābhyāṃ pratibaddhānāḍī nāḍyāmaparā tasyāṃ mātṛhṛdayam।
tato mātṛhṛdayādāhāraraso dhamanībhiḥ syandamāno'parāmupaiti।
tataḥ kramānnābhim।
tataśca sa punargarbhasya pakvāśaye svakāyāgninā pacyamānaḥ prasādabāhulyāddhātvādipuṣṭikaraḥ sampadyate। tathāromakūpairupasneho rasa eva ca payobhūtaḥ॥
asa2.18
ajātasya sākṣādannapānānanupraveśādamalatvācca rasasya garbhasya sthūlamalāsambhavaḥ। evaṃ jaṭharastho garbho janmakāle tu prasūtimārutayogāt parivṛtyāvākśirā niṣkrāmatyanu cāparā cyutā mātṛhṛdayāt।
eṣā prakṛtiḥ।
vikṛtirato'nyathā॥
asa2.19
tatra yā dakṣiṇaṃ pādaṃ pūrvamabhisarati dakṣiṇaśca bāhurbalavāṃstena ceṣṭate tatstane ca prāk payo dṛśyate abhyunnatadakṣiṇakukṣiḥ parimaṇḍalagarbhā punnāmadarśanasparśanapraśnadauhṛdābhiratā punnāmadheyāṃśca svapnān paśyati prasannamukhavarṇā tīkṣṇakṣudūrdhvaromarājiḥ puruṣānabhilāṣiṇī ca sā putraṃ prasūte tadviparyaye kanyāṃ saṅkare ca napuṃsakam।
praśnakāle nārī yalliṅgamaṅgaṃ bāhyadravyaṃ vā parāmṛśati talliṅgamasyā garbhamādiśet॥
asa2.20
yadā tūnmārgago vāto garbhasya rasavāhīni srotāṃsi śoṣayati tadā vātarogī hīnāṅgo vā jāyate।
bahūni vā varṣāṇyudare tiṣṭhati॥
asa2.21
yadā strīpuṃsayoḥ samamevārtho niṣpadyate।
bījaṃ vā tayoḥ samāṃśaṃ saṃmukhaṃ ca।
yadā ca bījaṃ bhāge duṣyati tadā dviprakṛtirdviretā napuṃsakaṃ bhavati॥
asa2.22
yadā strī prathamaṃ kṛtārthā bhavati tataḥ puruṣeṇa paścācchukramutsṛṣṭaṃ harṣānavasthitacetasaḥ striyā vāto viguṇīkaroti puṃstvavāhīni srotāṃsi copahanti tadā vātendriyaṃ bhavati।
tanmaithune vātamevotsṛjati॥
asa2.23
yadā tu kārtsnyena nopahanti anupaghnanneva vā srotomukhaṃ pidhatte tadā saṃskāravāhyaṃ bhavati।
tatra saṃskāro vājīkarā bastayo'bhyavahāraścetoharṣaṇāni ca।
tāni hi śukre balamādadhānāni srotāṃsyasyāpyāyayantīti॥
asa2.24
yadālpabījo'lpabalaḥ pumānudvegaḥ strīdveṣayukto'nyakāmo vā nāryā vyavāyapratighātaṃ karoti tadvidhā vā nārī puṃsaḥ।
tadā++āsekyaṃ nāma bhavati।
tacśukrāsvādāddhvajocchrāyaṃ labhate॥
asa2.25
yadā punarubhāvapi bhavataḥ strīpuṃsau tadvidhau tadā vakradhvajo bhavati।
tasya naiva dhvajaḥ stabhyate॥
asa2.26
yadā pūtiyonyāḥ striyā garbho bhavati saugandhikākhyaḥ sa yonidhvajagandhena balaṃ labhate॥
asa2.27
yadā tvīrṣyābhibhūtau mandaharṣau saṃsṛjyete taderṣyāratisaṃjñam।
tasya paraṃ mithunībhūtaṃ dṛṣṭvā maithunapravṛttirbhavati॥
asa2.28
yadā puruṣasya garbhasya vāyvagnidoṣād vṛṣaṇanāśastadā vātaṣaṇḍakākhyaṃ bhavati।
etāḥ karmavaicitryādaṣṭau ṣaṇḍayonayo'saṅkīrṇāḥ kathitāḥ॥
asa2.29
yadā tu striyāḥ śoṇitagarbhāśayau doṣāḥ kiñcit pradūṣayanti tadā yo garbho bhavati tasya garbhasya yasya yasya mātṛjasyāvayavasya bīje bījāṃśe vā doṣaḥ prakopamāpadyate taṃ tamavayavaṃ vikṛtirāviśati॥
asa2.30
yadā hyasyāḥ śoṇitākhye bīje garbhāśayasthe nirvartakaṃ bījaṃ praduṣyati tadā vandhyāṃ janayati।
yadā tasyāvayavastadā pūtiprajām।
tasyā jātaṃ jātaṃ mriyate॥
asa2.31
yadā punaḥ so'vayavaḥ strīkarāṇāṃ ca śarīrasaṃśrayāṇāmadhogurutvādīnāṃ nirvartakā ye bījāṃśāsteṣāmekadeśaḥ।
tadā stryākṛtiprāyāmastriyaṃ vārtāṃ nāma janayati।
tāṃ strīvyāpadamācakṣate॥
asa2.32
evameva puṃso yadā śukrākhye bīje bījaṃ praduṣyatītyādi yojayedvandhyaṃ pūtiprajaṃ tathā puruṣākṛtiprāyamapuruṣaṃ tṛṇamukhinaṃ nāma janayatītyetena mātṛjānāṃ pitṛjānāṃ cāvayavānāṃ vikṛtirvyākhyātā॥
asa2.33
anena sātmyajānāṃ rasajānāṃ sattvajānāṃ cāvayavānāṃ vikṛtirvyākhyātā bhavati।
yasya yasyāṅgāvayavasya bīje bījāṃśe vā upataptirbhavati tasya tasyāṅgāvayavasya vikṛtirupajāyate।
nopajāyate'nutāpāt॥
asa2.34
yadā ca labdhagarbhā'nvakṣameva vātalānyāsevate tadāsyā vāyuḥ prakupitaḥ śarīramanusarpan garbhāśaye'vatiṣṭhamāno garbhasya jaḍabadhiramūkaminmiṇagadgadakhañjakubjavāmanahīnāṅgādhikāṅgatvānyanyaṃ vā vātavikāraṃ karoti।
tathā vāyuvat pittamapi khalatipalitaśmaśruhīnatātvaṅnakhakeśapaiṅgalyādīni।
śleṣmā tu kuṣṭhakilāsasadantattvādīni।
trivargo miśrānvikārān॥
asa2.35
api ca। dṛṣṭibhāgamapratipannaṃ tejo jātyandhatvam।
tadeva vātānugataṃ vikṛtarūkṣāruṇākṣam।
pittānugataṃ piṅgākṣam।
śleṣmānugataṃ śuklākṣam।
raktānugataṃ raktākṣamiti॥
asa2.36
garbhasamānayogakṣemā hi garbhiṇī bhavati।
tasmādviśeṣatastāṃ priyahitābhyāṃ garbhopadhātakarebhyo rakṣet yathā yathā ca garbho vṛddhimāpnoti tathā tathā bhārāhārānādānādāhārarasāpahārācca striyā balakṣayaḥ।
tatreme garbhopaghātakarāḥ।
tadyathā vyavāyavyāyāmakarśanābhighātātimātrasaṅkṣobhiyānayānarātrijāgaraṇadivāsvapnavegavidhāraṇājīrṇātapāgnikodhaśokabhayottrāsopavāsotkaṭakaviṣamakaṭhināsanaśvabhrakūpaprapātāpriyāvalokanaśravaṇādayaḥ।
samāsataḥ sarvamatigurūṣṇatīkṣṇarūkṣamannapānaṃ dāruṇāśca ceṣṭāḥ॥
asa2.37
tathā devatārakṣo'nupacayaparirakṣaṇārthaṃ na raktāni vāsāsi dhārayenna yānamadhirohenna madyamāṃsamaśnīyāt।
yaccānyadapi vṛddhastriyo brūyuḥ।
pratatottānaśāyinyāḥ punargarbhasya nābhyāśrayā nāḍī kaṇṭhamanuveṣṭya vyāpattiṃ karoti।
vivṛtaśayā naktacāriṇī conmattaṃ janayati।
kalahaśīlāpasmāriṇam।
vyavāyaśīlā durvapuṣamahrīkaṃ straiṇaṃ vā।
śokanityā bhīrumapacitamalpāyuṣaṃ vā।
abhidhyāyinī paropatāpinamīrṣyāluṃ straiṇaṃ vā।
stenā tvāyāsabahulamabhidrohiṇamakarmaśīlaṃ vā।
amarṣaṇā caṇḍamaupadhikaṃ vā।
svapnaśīlā nidrālumabudhamalpāgniṃ vā।
madyanityā tṛṣṇālumalpasmṛtimanavasthitaṃ vā।
godhāmāṃsanityāśmariṇaṃ śanairmehinaṃ vā।
barāhamāṃsanityā raktākṣaṃ krathanamatiparuṣaromāṇaṃ vā।
matsyamāṃsanityā ciranimeṣaṃ stabdhākṣaṃ vā।
madhuranityā pramehiṇaṃ mūkamatisthūlaṃ vā।
amlanityā raktapittinaṃ tvagakṣirogiṇaṃ vā।
lavaṇanityā śīghravalīpalitaṃ khalatikaṃ vā।
tiktanityā śoṣiṇamabalamapacitaṃ vā।
kaṭukanityā durbalamalpaśukramanapatyaṃ vā।
kaṣāyanityā śyāmamānāhinamudāvartinaṃ vā।
yacca yacca yasya vyādhernidānaṃ tattadāsevamānāntarvatnī strī tattadvikārabahulamapatyaṃ janayati।
etena pitṛjā api śukradoṣā vyākhyātāḥ॥
asa2.38
tasmāt prajāsampadamicchantau sādhvātmānnasupācaretām।
viśeṣeṇa nārī।
vyādhīṃścāsyā mṛdumadhuraśiśirasukhairauṣadhāhāravihārairupācaret।
na cāsyā vamanādīni prayojayet।
na raktāvasecanam।
kevalaṃ tvaṣṭamamāsamupādāyāsthāpāmanuvāsanaṃ vā।
vamanādisādhyeṣu punarvikāreṣu mṛdubhistadarthakāribhirvopakramet pūrṇamiva tailapātramasaṃkṣobhayadgarbhiṇīmupācarediti।
bhavanti cātra॥
asa2.39
ityanātyayike vyādhau vidhirātyīyake punaḥ।
tīkṣṇairapi kriyāyogaiḥ striyaṃ yatnena pālayet॥
asa2.40
strī hi mūlamapatyānāṃ strī hi rakṣati rakṣitā।
sarvāśramāṇāṃ prathamaṃ gṛhasthatvamaninditam॥
asa2.41
jarāyuṇā mukhe channe kaṇṭhe ca kaphaveṣṭite।
vāyormārganirodhācca na garbhasthaḥ praroditi॥

atha tṛtīyo'dhyāyaḥ।
asa3.1
athāto garbhopacaraṇīyamadhyāyaṃ vyākhyāsyāmaḥ।
iti hasmāhurātreyādayo maharṣayaḥ॥
asa3.2
prathame māsi garbhiṇī kṣīramanupasaṃskṛtaṃ mātrāvacchītaṃ kāle kāle pivet।
tasminnapi cādyaṃ dvādaśarātraṃ kṣīrodbhavaṃ sarpiśśāliparṇīpalāśābhyāṃ śṛtaṃ kanakarajatakvathitaṃ śītodakānupānaṃ pibet।
svādu śītaṃ dravaprāyaṃ sātmyaṃ ca sāyaṃprātarāhārayet।
na cābhyaṅgodvartanāni seveta।
yathoktāni ca doṣakarāṇi pariharedāpañcamānmāsādviśeṣeṇa॥
asa3.3
dvitīye madhurauṣadhasiddhaṃ payaḥ pibet।
tṛtīye tadeva sarpirmadhubhyām।
caturthe'kṣamātranavanītayuktam।
pañcame kṣīrasarpiḥ।
ṣaṣṭhe tadeva madhurauṣadhasiddham।
saptame ca।
tasmiṃstu garbhasya keśotpattyā māturvidāho bhavatīti striyo bhāṣante।
neti bhagavānātreyaḥ।
garbhotpīḍanāttu doṣā hṛdayaṃ prāpya vidahanti tataḥ kaṇḍūrjāyate kaṇḍvā kikkisam॥
asa3.4
tatra kolodakena navanītasya madhurauṣadhasiddhasya pāṇitalamātramasyai dadyāt।
candanamṛṇālakalkaiśca stanodaraṃ mṛdnīyāt।
śirīṣadhātakīsarṣapamadhukacūrṇairvā।
kuṭajārjakabījamustāharidrākalkairvā।
nimbakolasurasamañjiṣṭhākalkairvā।
śaśahariṇapṛṣatarudhirayuktayā vā triphalayā।
karavīrakarañjapatrakalkasiddhena ca tailenābhyaṅgaḥ।
pariṣekaḥ punarmālatīmadhukasiddhenāmbhasā।
kaṇḍūyanaṃ varjayet।
tvagbhedavairūpyaparihārārthaṃ snānodvartanaṃ ca śīlayet।
madhuraṃ cāhāramalpamalpasnehalavaṇamalpodakānupānaṃ bhuñjīta॥
asa3.5
aṣṭame kṣīrayavāgūṃ sarpiṣmatīṃ pibet।
neti khaṇḍakāpyaḥ garbhasya paiṅgalyābādhabhayāt।
astu paiṅgalyābādhastathāpyevaṃ kurvīta।
nīrujaṃ balavarṇasatvasaṃhananasampadupetaṃ jñātīnāmagragaṇyamapatyaṃ janayatīti bhagavānātreyaḥ॥
asa3.6
badarodakena palalapayodadhimastutailalavaṇaphalaghṛtamadhuyuktenāsthāpayet।
purāṇaviḍviśudhyarthaṃ madhukādimadhurauṣadhasiddhena ca tailenānuvāsayedanulomanāya vāyoḥ।
anulome hi mārute sā sukhamanupadravā prasūte॥
asa3.7
garbhiṇīṃ tu nyubjāmāsthāpayedanuvāsayedvā।
tathāsyā vivṛtamārgatayā samyagauṣadhamanupraviśati॥
asa3.8
tata ūrdhvaṃ snigdhābhiryavāgūbhirjāṅgalarasaiścopācaredāprasavakālāditi bhagavān dhanvantariḥ॥
asa3.9
navame tu tata evānuvāsanatailāt picuṃ yonaupraṇayedgarbhamārgāśayayoḥ snehanārthamiti।
anena prathamamāsādārābhya krameṇa garbhiṇyāḥ prasavakāle garbhadhāriṇīkukṣikaṭīpārśvapṛṣṭhaṃ mṛdu bhavati।
vāyuścānulomaḥ sampadyate।
mūtrapurīṣaṃ ca prakṛtibhūtaṃ jarāyuśca mārgaṃ pratipadyate।
putraṃ ceṣṭaṃ kalyamāyuṣmantaṃ sukhinaṃ sukhena kāle balavatī prasūte॥
asa3.10
bilvakārpāsīpaphphaṇāpāṭalīpicumandāgnimanthamāsīvardhamānakapatrabhaṅgakvāthena śītena sarvagandhodakena vā garbhiṇyāḥ pratyahaṃ snānamupadiśet॥
asa3.11
prāk caivāsyā navamānmāsādapahṛtāsthiśarkarākapāle praśaste deśe vāstuvidyāpraśastaṃ sarvartusukhamupahṛtasarvopakaraṇaṃ sannihitajvalanaṃ prāgdvāramudagdvāraṃ vā sūtikāgāraṃ kārayet॥
asa3.12
tatrānukūleṣu nakṣatrādiṣu puṇyāhaśabdena gobrāhmaṇavṛddhān natvā++āvartamānā pradakṣiṇaṃ praviśya bahuśaḥ prasūtābhiranuraktābhiraviṣādābhiḥ kleśakṣamābhiḥ parivṛtā svastyayanaparānulomanairāhāravihārairanulomitavātamūtrapurīṣā prasavakālamudīkṣeta।
svalpe'pi ca viṇmūtravibandhe phalavartīḥ praṇidadyāt॥
asa3.13
tatrāsannaprasavāyāḥ klamo glānirmuktabandhane ivākṣiṇī niṣṭhīvikā mūtrapurīṣabāhulyaṃ śithilakukṣitādhogurutvamannānabhilāṣo vedanodarahṛdayakaṭībastivaṅkṣaṇeṣu todabhedaśūlasphuraṇasravaṇāni ca yonyāṃ bhavanti।
tadanantaramāvīnāṃ prādurbhāvo garbhodakapravāhaśca॥
asa3.14
athaināmupasthitagarbhāṃ kṛtakautukamaṅgalāṃ punnāmaphalahastāṃ svabhyaktāmuṣṇodakapariṣiktāṃ saghṛtāṃ yavāgūṃ pāyayet।
tataḥ suraktārṣabhacarmapracchade mṛduni bhūmiśayane śayānāmuttānāmābhugnasakthipṛṣṭhāmahatavāsaso'śaṅkanīyāḥ priyadarśanāḥ pariṇatavayasaḥ prajananakuśalāḥ pragalbhāḥ kṛttanakhāḥ striyaḥ sūtikāṃ sūnṛtābhirvāṇībhirāśvāsayantyaḥ paryupāsīran॥
asa3.15
athāsyai dadyāt kuṣṭhailālāṅgalīvacācavyacitrakaciribilvacūrṇamupāghrātuṃ muhurmuhuḥ।
tathā bhūrjapatraśiṃśapāsarjarasānyatamadhūmamantarāntarā ca। pārśvapṛṣṭhakaṭīsakthideśān koṣṇena tailenābhyajyānusukhamasyā mṛdnīyāt॥
asa3.16
ekamavāk parivartate garbhaḥ।
tasya lakṣaṇam।
vimucya hṛdayamudaramāviśati।
bastiśiro'vagṛhṇāti।
tvarayantyenāmāvyaḥ।
na cedevaṃ parivartate tato muhurmuhurjṛmbhaṇaṃ caṅkramaṇaṃ ca kārayitavyānantaroktaṃ vidhim॥
asa3.17
anye tu musalenolūkhalaṃ dhānyapūrṇamāhananīyamityāhuḥ।
tattu na samyak।
dāruṇavyāyāmavarjanaṃ hi garbhiṇyāḥ satatamupadiśyate।
viśeṣataśca prasavakāle pracalitasarvadhātudoṣāyāḥ saukumāryatvānnāryā musalavyāyāmenerito vāyurantaraṃ labdhvā prāṇān hiṃsyāditi॥
asa3.18
atha parivṛttagarbhāṃ paryaṅkamenāmāropya kuśalā strī pādato'syā niṣaṇṇāyā yonimanulomamanusukhamabhyajjya sphijau pādābhyāṃ pīḍayet।
yoniṃ ca punaḥ punaḥ prasādhayet।
brūyācca subhage śanaiśśanaiḥ pravāhayasva suprasannaste mukhavarṇaḥ putraṃ janayiṣyatīti॥
asa3.19
anyā tu vāmakarṇe'syā mantramimaṃ japet॥
asa3.20
kṣitirjalaṃ viyattejo vāyurviṣṇuḥ prajāpatiḥ।
sagarbhāṃ tvāṃ sadā pātu vaiśalyaṃ vā dadhātvapi॥
asa3.21
prasūṣva tvamavikliṣṭamavikliṣṭā śubhānane।
kārtikeyadyutiṃ putraṃ kārtikeyādirakṣitamiti॥
asa3.22
tathā--- ihāmṛtañca somaśca citrabhānuśca bhāmini।
uccaiśścavāśca turago mandire nivasantu te॥
asa3.23
idamamṛtamapāṃ samudvṛtaṃ vai tava laghugarbhamimaṃ pramuñcatu strī।
tadanalapavanārkavāsavāste saha lavaṇāmbudharairdiśantu śāntimiti॥
asa3.24
tathā parā'nuśiṣyāt anāgatāyāṃ vedanāyāṃ mā pravāhiṣṭhāḥ।
akālapravāhaṇaṃ hi viṇmūtrādivegānāmivodīraṇamanarthakaramahitaṃ ca garbhasya śvāsakāsaśoṣakubjatādikāritvāt।
tathā teṣāmeva vidhāraṇamiva vedanāyāmapravāhaṇamupaghātāya tato yathoktaṃ kuruṣva॥
asa3.25
śanaiśśanaiśca pūrvaṃ pravāhiṣṭhāḥ।
nirgame bāḍhaṃ garbhasya yonimukhapratipattau bāḍhataramāprasavāditi।
tasyāstu pravāhamānāyāḥ striyaḥ śabdaṃ kuryuḥ prajātā prajātā dhanyaṃ dhanyaṃ putramiti।
tathāsyā harṣeṇa prāṇā āpyāyante॥
asa3.26
garbhasaṅge tu yoniṃ dhūpayet kṛṣṇasarpanirmokena।
piṇḍītakena vā।
badhnīyācca hiraṇyapuṣpīmūlaṃ hastapāde dhārayecca suvarcalāṃ viśalyāṃ vā॥
asa3.27
atha prasūtāyā na cedaparā patati tato dakṣiṇena pāṇinā nābherupariṣṭādbalavadupapīḍya anyena pṛṣṭhata upasaṅgṛhya vidhunuyāt॥
asa3.28
pārṣṇyā vā śroṇīmākoṭayet।
sphijau vopasaṃgṛhya supīḍitaṃ nipīḍayet।
veṇyāṅgulyā vā keśaveṣṭitayā ca kaṇṭhatālū parāmṛśet॥
asa3.29
bhūrjapatrakācamaṇisarpanirmokaiśca yoniṃ dhūpayet।
bhūrjaguggulubhyāṃ vā।
śālimūlasiddhena vā sarpiṣā yonimabhyajya kaṭukālābujālinīnimbasarpanirmokairdhūpayet।
anabhyaktāṃ vā kaṭutailamiśraiḥ kalkīkṛtairvā tailāktairālimpet।
guḍanāgarakalkena vā।
tadeva vā bhakṣayet।
lāṅgalīmūlakalkena vā pāṇimudaraṃ cālimpet।
mahāvṛkṣakṣīraṃ vā mūrdhanyanuṣecayet॥
asa3.30
kuṣṭhatālīsakalkaṃ bilvabalvajayūṣamaireyāsavasurāmaṇḍānyatamena vyoṣatīkṣṇoṣṇena vāmlena kulattharasena madhukapippalīsampākena vā pāyayet।
pippalyelākolavibiḍacavyacitrakopakuñcikākalkaṃ vā।
kharasya vṛṣabhasya vā jīvato dakṣiṇaṃ karṇamuddhṛtya bilvakulatthabalvajayūṣādīnāmāplāvanānāmanyatame prakṣipya muhūrtasthitamuddhṛtya tadāplāvanaṃ pāyayet॥
asa3.31
kuṣṭhailākalkaṃ vā surayā।
arkālarkakaṣāyaṃ vā prajātāṃ suronmiśram।
kuṣṭhalāṅgalikīmūlakakalkaṃ vā madyamūtrānyatamena।
vatsakādicūrṇaṃ vā madyena।
śatapuṣpākuṣṭhamadanahiṅgusiddhasya ca tailasya picuṃ grāhayet।
tataścaināmanuvāsanakāle'nuvāsayet॥
asa3.32
bilvabalbajayūṣādyāplāvanaiśca phalajīmūtakekṣvākudhāmārgavakuṭajārkakṛtavedhanahastiparṇyabhīrūpahitairāsthāpayet।
siddhārthakakuṣṭhalāṅgalikīmahāvṛkṣakṣīramiśreṇa vā surāmaṇḍena।
śālmalīvṛntāni vā svinnānyāpothya pañcamūlakaṣāye vimardayet।
tena ca pūtena snehavatā phalādiyuktena॥
asa3.33
yathoktāsthāpanadravyasiddhena kaṭutailottarabastiṃ dadyāt।
śigrusumukhamaricājājīcitrakakalkakṣīragomūtrasiddhena vā kaṭutailenānuvāsayet।
umāśālmalīpicchayā vā saghṛtayā yoniṃ pūrayitvā vidhunuyāt।
snigdhena vā kṛttanakhena pāṇinā nālānusārato'paharet॥
asa3.34
prajātāyāṃ cedbastimūrdhodareṣu śūlaṃ makkalākhyaṃ syāttatra yavakṣāracūrṇaṃ sarpiṣā sukhoṣṇodakena vā pibet।
varaṇādiṃ vā sapañcakolamelāpratīvāpam॥
asa3.35
athavā vīratarādimūṣarādipratīvāpam।
lavaṇacūrṇaṃ vā vatsakādiniryūheṇa।
vatsakādiṃ vā madirayā।
aṃśumatīdvayakvāthena vā maricabhadradārukalkam।
bhārṅgīnāgaradevadārukalkaṃ voṣṇāmbhasā।
purāṇaguḍaṃ vā trikaṭutrijātakadhanikācūrṇasaṃsṛṣṭaṃ bhakṣayet॥
asa3.36
tasyāścet svasthānato yonirbhraśyet।
tato yasya kasyacicchoṇitenābhyajya yoniṃ yathāsthānaṃ kuśalā strī niveśayet।
niviṣṭāṃ cāśokarohiṇībarhiṣośīrapriyaṅgudevadārukalkavipakvena tailena bahuśaḥ svedayet pūrayet brūyācca gaccha subhage svasthānamiti॥
asa3.37
tadvaccānyatamā strī jātamātrameva bālaṃ bālopacaraṇīyena vidhinopapādayet।
tamupadekṣyate tūtāreṣu।
atha sūtikāṃ balātailenābhyajyāt।
bubhukṣitāṃ ca pañcakolacūrṇena yavānyupakuñcikācavyacitrakavyoṣasaindhavacūrṇena vā yuktāmahaḥpariṇāminīṃ yathāsātmyaṃ snehamātrāṃ pāyayet।
snehāyogyāṃ vātaharauṣadhakvāthaṃ hrasvapajcamūlakvāthaṃ vā॥
asa3.38
pītavatyāśca yamakenābhyajya veṣṭayedudaraṃ vastreṇa।
tathā na vāyurudaravikṛtimutpādayedayedanavakāśatvāt।
jīeṇe tu snehe pūrvaiṣadhaireva siddhāṃ vidāryādigaṇakvāthena kṣīreṇa vā yavāgūṃ susvinnāṃ dravāṃ mātrayā pāyayet।
prāk snehayavāgūpānābhyāṃ cobhayakālamuṣṇodakena pariṣecayet॥
asa3.39
evaṃ trirātraṃ pañcarātraṃ saptarātraṃ vānupālya tato yavakolakulatthayūṣeṇa laghunā cānnapānena।
dvādaśarātrāt paraṃ jāṅgalarasādibhiśca kramādāpyāyayedagnibalādīnyapekṣya।
kvathitaśītaṃ ca toyaṃ pāyayet।
tathā jīvanīyabṛṃhaṇīyamadhuravātaharasiddhairabhyaṅgodvartanapariṣekāvagāhairannapānaiśca hṛdyairupācaret।
evaṃ hi garbhavṛddhikṣapitaśithilasarvaśarīradhātupravāhaṇavedanākledaraktanissrutiviśeṣaśūnyaśarīrācca puarnavībhavati॥
asa3.40
ata eva ca sūtikāyā vyādhiḥ kṛcchrasādhyo bhavatyasādhyo vā।
tasmāttāṃ yathoktena vidhinā prayatnenopacaret।
evaṃ sādhyardhamāsamupasaṃskṛtā krameṇa vimuktāhāravihārayantraṇā vigatasūtikābhighānā syāt punarārtavadarśanādityeke॥
asa3.41
ityādyaṃ māsamādāya yāvadgarbhakṣamā punaḥ।
strī syāttāvadvidhiḥ sarvaḥ sarvathā sādhu darśitaḥ॥

atha caturtho'dhyāyaḥ।
asa4.1
athāto garbhavyāpadaṃ vyākhyāsyāmaḥ।
iti ha smāhurātreyādayo maharṣayaḥ॥
asa4.2
strī cedāpannagarbhā parihāryāṇyāseveta।
tataśca yasyā bastipārśvaśroṇiyonimukheṣu śūlaṃ puṣpadarśanaṃ ca syāt।
tāṃ mṛdusukhaśiśirāstaraṇaśayanasthāmīṣadavanataśirasaṃ śītapradehapariṣekādibhirupācaret॥
asa4.3
tadyathā।
sahasradhautena sarpiṣādhonābheḥ sarvataḥ pradihyāt।
madhukasiddhasarpiṣā suśītena picumāplāvya yonisamīpe sthāpayet।
gavyena payasā madhukāmbunā nyagrodhādikaṣāyeṇa vā pariṣecayet।
paripītatatsvarasāni ca tailāni yonau nidhāpayet।
tacchṛṅgasiddhasya vā kṣīrasarpiṣaḥ picum॥
asa4.4
atisravati tu rakte tata evākṣamātraṃ prāśayet।
kevalādeva vā kṣīrasarpiṣaḥ।
padmotpalakumudakiñjalkaṃ ca samadhuśarkaraṃ lehayet॥
asa4.5
dhātakīgairikasarjarasāñjanacūrṇaṃ vā madhunā।
nyagrodhāditvakpravālakalkaṃ vā।
śaśaiṇahariṇarudhiraṃ vā sakṣaudraṃ pāyayet।
ṛddhividārījīvantīrvā payasā।
nīlotpalasitāpakvaloṣṭacandanādi vā taṇḍulaśālūkodumbaraśalāṭunyagrodhaśṛṅgāni vā++ājena payasā॥
asa4.6
kaśerukamṛṇālakaśṛṅgāṭakakāśmaryaparūṣakadrākṣāsārivāprapauṇḍarīkānantotpalakadambabījakvāthena vā śarkarāmadhumadhureṇa śālicūrṇam।
jīvanīyaśṛtaṃ vā kṣīram।
balātibalāśāliṣaṣṭikekṣumūlakākolīśṛtena payasā samadhuśarkareṇa raktaśālyodanaṃ suśītaṃ bhojayet।
śītavīryajāṅgalarasena vā।
raktapittakriyāśca śodhanavarjyāḥ prayuñjīta।
saumyāśca mano'nukūlāḥ kathāḥ॥
asa4.7
adṛṣṭaśoṇitāṃ tu madhukapayasyāsuradārubhiḥ siddhaṃ payaḥ pāyayet।
tāmravalyaśmantakaśatāvarīpayasyābhirvā।
vidāryādigaṇena vā।
śvadaṃṣṭrāsvarasakṣīrasiddhaṃ vā sarpiḥ।
palāṇḍurasasiddhaṃ vā sakṣaudram॥
asa4.8
asampūrṇatrimāsāyāstu puṣpadarśane garbhaḥ prāyo na tiṣṭhatyasañjātasāratvāt॥
asa4.9
āmānvaye cordhvamapi viruddhopakramatvāt।
tatra rūkṣaśītāni prayuñjīta॥
asa4.10
tadyathā।
prāgupavāsaṃ tato durālabhāmṛtośīraparpaṭakaghanacandanātiviṣābalākaṭvaṅgadhānyākakvāthapānam।
tṛṇadhānyaśāliṣaṣṭikapeyāmaśanaṃ ca mudgādiyūṣaiḥ।
jite tvāme snigdhaśītāni pūrvavat॥
asa4.11
āmagarbhe tu patite madyānāmanyatamaṃ sāmarthyataḥ pāyayet।
garbhakoṣṭhaviśudhyarthamārtivismaraṇārthaṃ ca।
amadyapāṃ pācanīyadravyopahitābhiḥ snehalavaṇavarjyābhiḥ satilābhiruddālakādiyavāgūbhirupācaredyāvanto māsāstāvantyahānīti॥
asa4.12
tataḥ prīṇanairbalānurakṣibhirasnehairāhārairādoṣadhātukledaśuddheḥ।
āmagarbhaśeṣeṇa hi punaḥpunarakuśalamanuṣajyeta।
tasmāttīkṣṇairanavaśeṣayannupācaret।
tataḥ paraṃ snehapānairbastibhirāhāraiśca dīpanīyapācanīyajīvanīyabṛṃhaṇīyamadhuravātaharairiti॥
asa4.13
yasyāḥ punarmahati jātasāre garbhe varjyānāmavarjanāt puṣpadarśanaṃ syādanyadvā yonisravaṇam।
tasyāstannimittaṃ vāyuḥ prakupitaḥ pittaśleṣmāṇau parigṛhya garbhasya rasavahāṃ nāḍīṃ pratipīḍyāvatiṣṭhate।
tato nāḍyāṃ doṣaiḥ kulyāyāmiva tṛṇapatrādibhiḥ praticchannāyāṃ rasasyāsamyagvahanādgarbho vṛddhimanāpnuvannupaviśatyupaśuṣyati vā॥
asa4.14
tatra yasyāḥ kādācitkārtavaparisrāvāvalpau ca dṛśyete satataṃ ca garbhaḥ prāptātparimāṇādaparihīyamāna eva sphurati।
na ca kukṣirvivardhate।
tamupaviṣṭakamityācakṣate।
yadā tu pratimāsamārtavaṃ pratyahaṃ vā parisravaṇaṃ nātyalpaṃ ca tathā parihīyamāṇo garbhaścirāt kiñcit spandate।
kukṣiśca vṛddho'pi parihīyate।
tadupaśuṣkakaṃ nāgodaraṃ ca॥
asa4.15
tau tu māturāhāratejasālpenāpyāyyamānau yadā puṣṭau syātāṃ keśadaśanādiyuktau।
tadā varṣagaṇairapi pramadā prasūyata eva॥
asa4.16
tatra vātenopaviṣṭakopaśuṣkakayorvāyuḥ pratihanyate saśabdaṃ phenilaṃ vicchinnaṃ śakṛdupaveśyate mūtramuparudhyate kaṭīpṛṣṭhahṛdayeṣu vedanā jṛmbhā nidrānāśo'bhīkṣṇaṃ pratiśyāyaḥ śuṣkakāsaḥ sādaḥ kṣveḍete iva karṇau tudyete iva śaṅkhau pipīlikābhiriva saṃsṛjyate śarīraṃ parikṛntanniva vāyurbhramati kukṣau tama iva praveśyate duḥkhenānnasya jaraṇamaharahaḥ parihāniḥ sphuṭitavivarṇaparuṣatvaktvaṃ ca bhavati॥
asa4.17
pittena tāmraharitamupaveśyate dhūmako'mlakaśchardirmūrchā kukṣihṛdayadāhaḥ pītaraktagomūtrābhanetramūtranakhatvaktvaṃ kālī durbalā nityaśūnā ca nārī bhavati॥
asa4.18
śleṣmaṇā madhurāsyatvamutkleśaḥ śleṣmodvamanaṃ bhaktadveṣaḥ śvetahastapādanetratā kāsaḥ śvāsaśca॥
asa4.19
tayorjīvanīyabṛṃhaṇīyamadhurauṣadhasiddhānāṃ saṃpiṣāmupayogaḥ।
tathā payasāṃ rasānāmāmagarbhāṇāṃ ca garbhavṛddhikaraḥ।
tathā sambhojanametaireva ca ghṛtādibhiḥ।
subhikṣāyā abhīkṣṇaṃ yānavāhanāpavarjanabṛṃhaṇairupapādanam॥
asa4.20
atha viśeṣeṇa vāte pūrvameva saindhabopahitaṃ kṣīrabastiṃ datvā śītodakasnātāṃ mṛdu śālyodanaṃ bhojayet।
tato vidāryādigaṇasādhitena saṃṣiṣānuvāsayet।
nivātaṃ ca seveta।
pitte madhukavidārīniryūhasiddhaṃ payaḥ pibet।
tisraḥ sthūlakukkuṭīrnistuṣamāṣāḍhakaṃ ca kṣīrodakenolūkhale saṅkṣudya tadrasena sarpiṣā ca tittirikapiñjalānyatararasaṃ sāghayitvā pāyayedupaviṣṭakavivardhanārthamupaśuṣkakabṛṃhaṇārthaṃ ca।
ajāsaṃpiṣā kṣīreṇa jīvanīyaiśca saṃskṛtāṃ yavāgūṃ pibet॥
asa4.21
payasyākākolīdvayasuniṣaṇṇakakalkena payasā ca sarpirvipācayet।
tat kālyaṃ kṣīrānupānamupayuñjīta।
āmagarbharasena cāśnīyāt।
tāneva ca tatra bhṛṣṭān bhakṣayet।
jalacaramāṃsāni ca।
kaphe tvānūpaudakapiśitopadaṃśāmacchasurāṃ trirātraṃ pañcarātraṃ saptarātraṃ vā pibet॥
asa4.22
tilamudgamāṣalavaṇābilvapātraiḥ pañcabhirghṛtapātraṃ saṃyojya svanuguptaṃ nidhāpayet।
tataḥ prātaḥ piṇḍaṃ bilvamātraṃ śṛtaśītacchāgadugdhānupānaṃ vāśnīyāt।
atraiva vā badaracūrṇapātramapi nidadhyāt।
evamavṛddhau tīkṣṇairvirecayedaparāpātanīyaiśca pātayet॥
asa4.23
yasyāḥ punarvātopasṛṣṭasrotasi līno garbhaḥ prasupto na spandate taṃ līnamityāhuḥ।
tatra śyenotkrośagomatsyagodhāśikhikukkuṭatittirīṇāmanyatamasya rasena bhūrisarpiṣkeṇa māṣayūṣeṇa vā ghṛtāḍhyena raktaśālyodanaṃ bhojayet।
saktūnvā tilamāṣabilvaśalāṭuyuktān payasā pāyayet।
medyamāṃsopadaṃśaṃ vā mārdvīkam।
tailena cābhīkṣṇamudaravaṅkṣaṇorukaṭīpārśvapṛṣṭhānyabhyajyāt।
muhurmuhuścaināṃ harṣayet।
pūrvoktaṃ cekṣeta।
yasyāḥ punarudāvartavibandhaḥ syāttāṃ vātaharasnigdhānnapānairupācaret॥
asa4.24
aṣṭame tu māse madhukasiddhena tailenānuvāsayet।
tadasiddhau vīraṇaśālikuśakāśekṣubālikāvetasaparivyādhamūlānāṃ bhūtīkānantākāśmaryaparūṣakamadhūkamadhukamṛdvīkānāṃ ca payasārdhodakenodgṛhya rasaṃ tena priyālabibhītakamajjatilakalkayukteneṣallavaṇoṣṇena nirūhayet।
vigatavibandhāṃ ca snātāśitāṃ sāyaṃ tenaiva tailenānuvāsayet॥
asa4.25
udāvarto hi samupekṣitaḥ sahasā sagarbhāṃ garbhiṇīmatipātayet॥
asa4.26
yasyāḥ punaratimātradoṣopacayādyathoktairvā vyavāyādibhiranyairvā vyādhibhiḥ pūrvopacitena vā jananyapatyayoḥ karmaṇā bandhanānmucyate garbhaḥ phalamiva vṛntāt sa muktabandhano garbhaśayyāmatikramya yakṛtplīhāntravivarairavasraṃsamānaḥ koṣṭhasaṅkṣobhamāpādayati।
tataḥ koṣṭhasaṅkṣobhādvāyurapāno mūḍhaḥ kukṣibastipārśvodarayoniśūlānāhaviṇmūtrasaṅgānāpādya garbhaṃ cyāvayati taruṇaṃ śoṇitabhāvena।
so'bhihitaḥ prāk॥
asa4.27
vivṛddhe tu garbhe stabdhaṃ stimitaṃ śītamaśmagarbhamivodaramābhāti।
śūlamadhikamupajāyate na ca spandate garbho nāvyaḥ prādurbhavanti na sravati yonirakṣiṇī cāsyāḥ sraṃsyete tathā bhṛśamaratiparītā vyathate'nyathā ceṣṭate tāmyati bhrāmyati rodityaharniśaṃ na svapiti pūtyucchavāsā kṛcchrācchravasityatikaṣṭaṃ prāṇiti jakṣitītyevaṃvidhāṃ striyaṃ mṛtagarbhāṃ vidyāt॥
asa4.28
taṃ tu garbhaṃ kadācidasamyagapatyapathamanekadhā pratipannaṃ viguṇeneva vāyunā ṣīḍitaṃ mohitaṃ ca mūḍha garbhamityāhuḥ।
viguṇānilapratipīḍanavaicitryādasaṅkhyagatiṃ ca॥
asa4.29
samāsatastu trividhā ga....rdhva।
tiryaṅ nyubjā ca।
saṃsthānāni ṣunaraṣṭau।
tānyatraivottaratra vakṣyante॥
asa4.30
teṣu saṃveṣvapi viparītendriyārthāmākṣepayoni bhraṃśasaṃvaraṇamakkalaśvāsabhramābhipannāṃ śītagātrāṃ pūtyudgārāṃ ca varjayet॥
asa4.31
na tu kṣaṇamapyupekṣeta garbhaśalyam।
taddhi nirucchvāsīkṛtyāśu jananīṃ hanyāt॥
asa4.32
sacetanaśca garbhaḥ śastreṇa vidāryamāṇo viṣamamaṅgāni vikṣipet॥
asa4.33
tasmāttatsaṅge sūtyaḥ prayateran pūrvoktāni ca mantrauṣadhāni prayuñjīta।
trividhastu saṅgo bhavati।
śirasyaṃse jaghane vā॥
asa4.34
mūḍhagarbhasya tu jarāyupātanasāmānyaṃ karmetyeke।
mantrādikarmātharvavedavihitamityeke।
dṛṣṭakarmaṇā śalyahartrā śalyāharaṇamityeke॥
asa4.35
na tvataḥ kaṣṭatamamasti śastrakarma।
yato yoniyakṛtplīhāntragarbhaśayādīnāṃ madhye tānanupahiṃsatā sparśavatā śastramavacāryamutkarṣaṇavyāvartamotkartacchedanabhedanapīḍanarjūkaraṇāni caikena pāṇinā kāryāṇi॥
asa4.36
tasmādīśvaramāpṛcchya paraṃ ca yatnamāsthāya tadvidyasahitastamupakramet।
akriyāyāṃ dhruvaṃ maraṇam।
upakrame saṃśayaḥ।
tathodarāśmarīprabhṛtīnapi॥
asa4.37
athottānāyā vyābhugnasakthyā vastracumbalonnamitakaṭipradeśāyāśca dhanvanāgavṛntikāśālmalīpicchāghṛtairabhyajya hastaṃ yoniṃ ca garbhamāharet॥
asa4.38
tatra sakthibhyāmāgatasyānulomamāñchanameva।
ekasakthiprapannasyetaraṃ sakthiḥ prasārya।
sphigdeśāgatasya sphigdeśaṃ pratiṣidhyordhvamutkṣipya sakthinī prasārya।
tiryagāgatasya parighasyevāparārdhamutkṣipya pūrvārdhamapatyapathaṃ pratyārjavamānīya।
pārśvāpavṛttaśiraso'saṃ pratipīḍyordhvamutkṣipya śiropatyapathamānīya।
bāhudvayaprapannasyordhvamutpīḍyāsau śiromūamānīya॥
asa4.39
yastvābhugnamadhyaḥ pāṇipādaśirobhiryoniṃ pratipadyate।
yaścābhugna evaikena pādena yoniṃ dvitīyena pāyum।
tau mūḍhau hastenāhartumaśakyāviti śastramavacārayet॥
asa4.40
atha striyamāśvāsya maṇḍalāgreṇāṅguliśastreṇa vā vidārya śiraḥ kapālānyāhṛtya garbhaśaṅkunā gṛhītvā cibuke tālunyurasi kakṣyāyāṃ vāpaharet।
abhinnaśirasaṃ cākṣikūṭe vā।
tathāṃsasaktasyāṃsadeśe bāhuṃ chitvā dṛterivādhmātasya vātapūrṇamudaramavadārya nirasyāntrāṇi śithilībhūtamāharet।
jaghanasaktasya jaghanakapālāni dārayitveti॥
asa4.41
api ca yadyadvāyuvaśādaṅgaṃ sajjedgarbhasya khaṇḍaśaḥ।
tattacchitvā haretsamyagrakṣannārīṃ ca yatnataḥ॥
asa4.42
athāpatantīmaparāṃ pātayet pūrvavadbhiṣak।
evaṃ nirhṛtaśalyāṃ tu siñceduṣṇena vāriṇā॥
asa4.43
dadyādabhyaktadehāyai yonau snehapicuṃ tataḥ।
yonirmṛdurbhavettena śūlaṃ cāsyāḥ praśāmyati॥
asa4.44
dīpyakātiviṣārāsnāhiṅgvelāpañcakolakāt।
cūrṇaṃ snehena kalkaṃ vā kvāthaṃ vā pāyayettataḥ॥
asa4.45
kaṭukātiviṣāpāṭhāśākatvagdhiṅgutaijanīḥ।
tadvacca doṣasyandārthaṃ vedanopaśamāya ca॥
asa4.46
trirātramevaṃ saptāhaṃ snehameva tataḥ pibet।
sāyaṃ pibedariṣṭaṃ ca tathā sukṛtamāsavam॥
asa4.47
śirīṣakakubhakvāthapicūnyonau ca nikṣipet॥
asa4.48
upadravāśca ye'nye syustānyathāsvamupācaret।
payo vātaharaiḥ siddhaṃ daśāhaṃ bhojane hitam॥
asa4.49
raso daśāhaṃ ca paraṃ laghupathyālpabhojanā॥
asa4.50
snehābhyaṅgaparā snehāna balātailādikān bhajet।
ūrdhvaṃ caturbhyo māsebhyaḥ sā krameṇa sukhāni ca॥
asa4.51
atha balātailamupadekṣyāmaḥ।
balāmūlakaṣāyasya bhāgāḥ ṣaṭ tāvanta eva payaso yavakolakulatthadaśamūlakaṣāyasya bhāgo bhāgaścaturdaśastailasya tatsarvamaikadhyaṃ kṛtvā ślakṣṇapiṣṭāni cāvāpya kākolīkṣīrakākolījīvakarṣabhakamudgaparṇīmāṣaparṇī modāmahāmedākṣīraśuklāmadhukadevadārumañjiṣṭhācandanasārivātagarakuṣṭhaśatāvaryaśvagandhāpunarnavāśatapuṣpāvarāpatrarasasaralaśaileyailāvacāgarukālānusārīsaindhavāni śanairmṛdvagninā sādhayitvā subhājane'nuguptaṃ nidadhyādeṣa bhagavato dhanvantarerabhimatastailarājo rājñāṃ rājamātrāṇāṃ sūtikānāṃ kṛśānāṃ śiśūnāmatītavayasāṃ sukumārāṇāṃ śūlināṃ mahāgrahagṛhītānāṃ dīrgharogakṣapitavapuṣāṃ marmaviddhapatitābhihatabhagnaviśliṣṭadehānāṃ daivopaghātābhiśaptamanojvaraparītānāṃ pānanāvanābhyaṅgabastiṣu prayojyaḥ।
tena balapauruṣasmṛtimatimedhāgnivīryaujāṃsi vivardhante pakṣāghātākṣepakārditādivividhavātavikāragulmahikkāśvāsakāsā nivartante।
aharahaścopayujyamāne ṣaṇmāsādāntravṛddhiḥ praśāmyati ca vandhyā ca putraṃ guṇavantamicchayā labhata iti।
bhavanti cātra॥
asa4.52
bastidvāre vipannāyāḥ kukṣiḥ praspandate yadi।
janmakāle tataḥ śīghraṃ pāṭayitvoddharecchiśum॥
asa4.53
madhukaṃ śākabījaṃ ca payasyā suradāru ca।
aśmantakaḥ kṛṣṇatilāstāmravallī śatāvarī॥
asa4.54
vṛkṣādanī payasyā ca latā cotpalasāribā।
anantā sārivā rāsnā padmā ca madhuyaṣṭikā॥
asa4.55
bṛhatīdvayakāśmaryakṣīriśṛṅgatvaco ghṛtam।
pṛśniparṇī balā śigruḥ śvadaṃṣṭrā madhuparṇikā॥
asa4.56
śṛṅgāṭakaṃ bisaṃ drākṣā kaśerumadhukaṃ balā।
saptaitān payasā yogānardhaślokasamāpanān॥
asa4.57
kramāt saptasu māseṣu garbhe sravati yojayet।
kapitthabilvabṛhatīpaṭolekṣunidigdhikāt॥
asa4.58
mūlaiḥ śṛtaṃ prayuñjīta kṣīraṃ māse tathāṣṭame।
namame sārivānantāpayasyāmadhuyaṣṭibhiḥ॥
asa4.59
yojayeddaśame māsi siddhaṃ kṣīraṃ payasyayā।
athavā yaṣṭimadhukanāgarāmaradārubhiḥ॥

atha pañcamo'dhyāyaḥ।
asa5.1
athāto'ṅgavibhāgaṃ śārīraṃ vyākhyāsyāmaḥ।
iti ha smāhurātreyādayo maharṣayaḥ॥
asa5.2
sakalamapi śarīramaṅgamityucyate tatra punaḥ ṣaḍaṅgaṃ śirontarādhirdvau bāhū sakthinī ca netranābhipāṇipādādīni tvasya pratyaṅgāni॥
asa5.3
mahāguṇamayebhyaśca khapavanatejojalabhūmyākhyebhyo mahābhūtebhyaścetanādhiṣṭhitebhyo'bhinirvṛttiraṅgasya॥
asa5.4
bhūtānāmeva ca dṛṣṭādṛṣṭavividhakarmavaśādanekarūpātsanniveśaviśeṣādākṛtipramāṇasnehadīptisvarādīnāṃ sārūpyamasārūpyaṃ vā sūkṣmasthūlatāratamyabhedabhinnamatibahuprakāraṃ niṣpadyate॥
asa5.5
tatra sattvabahulamākāśam।
rajobahulo vāyuḥ।
ubhayabahulo'gniḥ।
sattvatamobahulamambu।
tamobahulā bhūḥ।
teṣāmapratighātaścalatvamauṣṇyaṃ dravatā kāṭhinyamiti kramālliṅgāni।
viśeṣataśca śrotrādiṣvindriyeṣvavasthānam।
śabdasparśarūparasagandhairekaikapravṛddhairanvayaḥ॥
asa5.6
tatrākāśajāni śrotraṃ śabdaḥ sarvasrotāṃsi viviktā ca।
vāyavīyāni sparśanaṃ sparśaḥ praśvāsocchvāsādiparispandanāni lāghavaṃ ca।
āgneyāni darśanaṃ rūpaṃ pittamūṣmā paktiḥ santāpo medhā varṇo bhāstejaḥ śauryaṃ ca।
āmbhasāni rasanaṃ rasaḥ svedakledavasārasāsṛkśukramūtrādidravasamūhaḥ śaityaṃ snehaśca।
pārthivāni ghrāṇaṃ gandhaḥ keśanakhāsthyādimūrtasamūho dhairyaṃ sthairyaṃ ca॥
asa5.7
teṣu mātṛjāni mṛdūni tvagraktamāṃsamedomajjanābhihṛdayāmāśayagarbhaśayayakṛtplīhāklomāntragudādīni॥
asa5.8
pitṛjāni sthirāṇi keśanakhāsthiśukrasirāsnāyvādīni॥
asa5.9
ātmajāni nānāyoniṣūtpattirmanaścetanendriyāṇi prāṇāpānau dhāraṇamākṛtisvaravarṇaviśeṣāḥ kāmakrodhalobhabhayaharṣadharmārdhamaśīlatāsmṛtibuddhīcchādveṣaprayatnāhaṅkārasukhaduḥkhāyurātmajñānāni ca॥
asa5.10
sātmyajānyāyurārogyamanālasyalolupatvamindriyaprasādasvaravarṇaujaḥsampatpraśastatā praharṣabhūyastvaṃ medhābalaṃ ca॥
asa5.11
rasajāni kṛtsnasya dehasya sambhavo vṛttirvṛddhistṛptiralaulyaṃ puṣṭirutsāhaśca॥
asa5.12
śuddhasattvajāni śaucamāstikatvaṃ kṛtjñatā dākṣiṇyaṃ vyavasāyaḥ śauryaṃ gāmbhīryaṃ buddhirmedhā smṛtiḥ śuklavartmarucirbhāktirābhiṣaṅgābhāvastamoguṇaviparyayaśca॥
asa5.13
rājasāni durupacāratā'nāryaṃ śauryaṃ mātsaryamamitabhāṣitvamahaṅkāro lolupatvaṃ dambho mānaḥ krodho harṣaḥ kāmaśca॥
asa5.14
tāmasānyajñānaṃ viṣādaḥ pramādo nidrālasyaṃ kṣuttṛṣṇā śoko mātsaryaṃ vipratipattiḥ parātisandhānaṃ sattvaguṇavaiparītyaṃ ca॥
asa5.15
tatra sattvaṃ manastasyoṣaplavo rajastamaścetyevaṃ bhūtātmakaṃ dehamāhuḥ॥
asa5.16
tasya punaḥ pravibhāgaḥ।
tvacaḥ kalā doṣā dhātavo malā buddhīndriyāṇi tadadhiṣṭhitāni karmendriyāṇyatīndriyamāśayāḥ prāṇāyatanāni kaṇḍarājālāni kūrcārajjavassīvanyo'sthisaṅghātāḥsīmantā asthīnyasthisandhayaḥ snāyūni peśyassirādhamanyassrotāṃsyūṣmāṇo marmāṇi keśaśmaśnulomāni prakṛtivikṛtibhedāśca।
tatrāsṛjaḥ pacyamānasya kṣīrasyeva santānikāḥ ṣaṭ tvaco bhavanti।
tvakprasādādraktasya prasādaḥ॥
asa5.17
tāsāmudakadharā cādyā।
dvitīyā'sṛgdharā।
tṛtīyā sidhmakilāsādhiṣṭhānā।
caturthī sarvakuṣṭhādhiṣṭhānā।
pañcamī punaralajīvidradhyadhiṣṭhānā।
ṣaṣṭhī tu prāṇadharā।
yasyāṃ chinnāyāṃ tāmyatyandhamiva ca tamaḥ praviśati yāṃ cādhiṣṭhāyārūpaṃṣi jāyante parvasu kṛṣṇaraktāni sthūlamūlāni duścikitsyatamāni॥
asa5.18
anye sapta tvaco vadanti।
tatra prathamā bhāsinī nāma yā varṇānāmavabhāsinī khādīnāñca ṣañcānāṃ chāyānāṃ sā vrīheraṣṭādaśabhāgapramāṇā।
dvitīyā lohinī nāma ṣoḍaśabhāgapramāṇā।
tṛtīyā śvetā nāma dvādaśabhāgapramāṇā।
caturthī tāmrā nāmāṣṭabhāgapramāṇā।
pañcamī vedinī nāma pañcabhāgapramāṇā।
ṣaṣṭhī rohiṇī nāma vrīhipramāṇā।
saptamī māṃsadharā nāma vrīhidvayapramāṇā॥
asa5.19
yastu dhātvāśayāntareṣu kledo'vatiṣṭhate sa yathāsvamūṣmabhirvipakvaḥ snāyuśleṣmajarāyucchannaḥ kāṣṭha iva sāro dhātusāraśeṣo rasaśeṣolpatvāt kalāsaṃjñaḥ।
tā dhātvāśayāntaramaryādāḥ sapta kalāḥ॥
asa5.20
tāsāṃ prathamā māṃsadharā nāma yasyāṃ māṃse sirāsnāyudhamanīsrotasāṃ bhūmāviva paṅkodakena bisamṛṇālānāṃ pratānāni bhavanti॥
asa5.21
dvitīyā raktadharā nāma māṃsasyābhyantaratastasyāṃ śoṇitaṃ viśeṣataśca sirāplīhayakṛtsu bhavati।
māṃsācca kṣatāt kṣatajaṃ vṛkṣādiva kṣīriṇaḥ kṣīraṃ pravartate॥
asa5.22
tṛtīyā medodharā nāma।
medo hi tasyāmudare'ṇvasthiṣu ca saraktaṃ bhavati।
tadeva ca śirasi kapālapraticchannaṃ mastiṣkākhyaṃ mastuluṅgākhyaṃ ca sthūlāsthiṣu ca majjā।
caturthī śleṣmadharā nāma।
tatsthena hi śleṣmaṇā śleṣitāḥ sarvasandhayo dṛḍhā bhavanti sopāṅgā ivākṣāḥ।
pañcamī purīṣadharā nāma।
sā hyatrāmapakvāśayāśritā koṣṭhāntaruṇḍukasthaṃ malaṃ vibhajati॥
asa5.23
ṣaṣṭhī pittadharā nāma pakvāmāśayamadhyasthā।
sā hyantaragnerādhiṣṭhānatayāmāśayāt pakvāśayonmukhamannaṃ balena vidhārya pittatejasā śoṣayati pacati pakvaṃ ca vimuñcati। doṣādhiṣṭhitā tu daurbalyādāmameva।
tato'sāvannasya grahaṇāt punargrahaṇīsaṃjñā।
balaṃ ca tasyāḥ pittamevāgnyabhidhānamataḥ sāgninopastabdhopabṛṃhitaikayogakṣemā śarīraṃ vartayati॥
asa5.24
saptamī śukradharā nāma dvyaṅgule dakṣiṇe pārṇve bastidvārasyādho mūtramārgamāśritā sakalaśarīravyāpinī śukraṃ pravartayati॥
asa5.25
doṣā dhātavo malāśca prāguditāḥ।
pañca buddhīndriyāṇi śrotraṃ sparśanaṃ darśanaṃ rasanaṃ ghrāṇaṃ ca।
teṣāṃ sabhāgatayā kramādviṣayāḥ śabdasparśarūparasagandhāḥ।
pañcabuddhīndriyādhiṣṭhānāni karṇau tvagakṣiṇī jihvā nāsike ca॥
asa5.26
pañca karmendiryāṇi vākpāyūpasthapāṇipādasaṃjñakāni।
tānyapi ca vacanotsargaharṣādānagamanārthāni॥
asa5.27
atīndriyaṃ tu manaḥ sarvārthairanvayāt tadyogena pañcendriyāṇāmarthapravṛtteḥ buddhikarmendriyobhayātmakatvācca॥
asa5.28
saptāśayaḥ kramādasṛkkaphāmapittapakvavāyumūtrādhārāḥ strīṇāṃ pittapakvāśayayormadhye garbhāśayo'ṣṭamaḥ।
teṣu saptasu pratibaddhāni koṣṭhāṅgāni hṛdayayakṛtplīhaphuphphusoṇḍukavṛkkāntrādīni।
tatra samānenādhmāyamānasya dehoṣmaṇā pacyamānasya śoṇitasyācchato jāyate yakṛt plīhā ca।
raktaphenāt phuphphusam।
raktakiṭṭāduṇḍukaḥ।
raktamedaḥprasādād vṛkkau।
raktamāṃsaprasādādāntrāṇi।
tāni sārdhatrivyāmāni puṃsām।
trivyāmāni srīṇām।
raktasyānilayogāt kālīyam।
hṛdayaṃ punaḥ śleṣmaraktaprasādāt sambhavati padmakośasaṅkāśaṃ suṣiramadhomukham।
tadviśeṣeṇa cetanāyāḥ sthānaṃ sarvabhāvānāṃ ca cetanānugatānām।
tasya vāmapārṇve plīhā phuphphusaśca dakṣiṇato yakṛt kloma ca॥
asa5.29
tathā kapharaktavāhināṃ srotasāṃ mahābhūtānāṃ ca prasādādindriyāṇi।
teṣvapi ca netre śleṣmaṇaḥ prasādācchuklamaṇḍalaṃ tat pitṛjam।
asṛjaḥ kṛṣṇamaṇḍalaṃ tanmātṛjam।
madhye dṛṣṭimaṇḍalaṃ tadubhayātmakam॥
asa5.30
pakṣmavatmarśuklakṛṣṇadṛṣṭyākhyāni pañca maṇḍalāni।
tatsandhayaścatvāraḥ।
dvau cāpāṅgakanīnayoḥ iti te ṣaṭ।
ṣaṭ ca paṭalāni।
dve vartmanī।
bāhyaṃ cāśritamagnyambhasī।
dvitīyaṃ māṃsaṃ tṛtīyaṃ medaścaturthamasthi।
teṣāṃ bahalatā dṛṣṭeḥ pañcamāṃśena॥
asa5.31
bandhanaguṇāstu catvāraḥ sirākaṇḍarāmedaḥkaphātmakāḥ।
śleṣmā tu paraṃ sarvasandhibandhanamityuktaṃ prāk।
netrāśritaṃ tu tejo bāhyatejasā svayoninā yogācchastramivāśmanā karmaṇyaṃ bhavati।
atiyogādupahanyate।
tacca vaidyutavad baḍavāmukhavaccāmbhomadhyagamapi vīryotkarṣāttejastvaṃ na jahāti।
māṃsāsṛkkaphaprasādāttu jihvā jāyate।
māṃsāsṛkkaphamedaḥprasādād vṛṣaṇāviti॥
asa5.32
daśa prāṇāyatanāni mūrdhā jihvābandhanaṃ kaṇṭho hṛdayaṃ nābhirbastirgudaḥ śukramojo raktaṃ ca।
teṣāmādyāni sapta punarmahāmarmasaṃjñāni॥
asa5.33
ṣoḍaśa kaṇḍarāḥ।
tāsāṃ dve dve karacaraṇeṣu।
catasraḥ pṛthaggrīvāpṛṣṭhayoḥ॥
asa5.34
ṣoḍaśa jālāni teṣāṃ māṃsasirāsnāyvasthijāni catvāryekaikatra gulphe maṇibandhe ca prasparagavākṣitāni tāni sthitāni॥
asa5.35
ṣaṭ kūrcā hastapādagrīvāmeḍhreṣu॥
asa5.36
catasro māṃsarajjavaḥ pṛṣṭhavaṃśamubhayataḥ peśīnibandhanāryaṃ tāsāṃ dve bāhye।
dve cābhyantarasthite॥
asa5.37
sapta sīvanyaḥ।
tāḥ pañca śirasi jihvāmehanayorekaikā।
parihāryāśca śastreṇa॥
asa5.38
caturdaśāsthisaṅghātāḥ।
teṣāmekaiko gulphajānuvaṅkṣaṇamaṇibandhakūrparakakṣyāsu trikaśirasośca॥
asa5.39
tadvat sīmantāḥ।
te tu pañca śirasītyaṣṭādaśa॥
asa5.40
trīṇi ṣaṣṭyadhikānyasthiśatāni।
teṣāṃ ca catvāriṃśacchataṃ śākhāsu।
saviṃśaṃ śatamantarādhau।
śatamūrdhvamiti।
tatraikaikasmin sakthni pañca pādanakhāḥ pratyekamaṅglyāṃ trīṇyasthīni tāni pañcadaśa।
pañcapādaśalākāḥ।
tatpratibandhakamekam।
dve dve kūrcagulphajaṅghāsvekaikaṃ pārṣṇijānūruṣu।
sarvāṇi ca nakhāsthyādīni sakthivad bāhvośca॥
asa5.41
caturviṃśatiḥ paraśukāḥ।
tāvantyeva sthālakānyarbudāni ca।
triṃśat pṛṣṭhe।
aṣṭāvurasi।
ekaikaṃ bhāge trike।
nitambayośca dve।
tadvadakṣakāṃsāṃsaphalakeṣu॥
asa5.42
tathā gaṇḍakrṇaśaṅkheṣu jatrutālunośca।
trayodaśa grīvāyām।
catvāri kaṇṭhanāḍyām।
dve hanubandhane।
dvātriṃśaddantāḥ।
tadvadulūkhalāni ca।
trīṇi nāsāyāṃ ṣaṭ śirasi॥
asa5.43
tāni jānunitambāṃsagaṇḍatāluśaṅkhavaṅkṣaṇamadhyaśirassu kapālasaṃjñāni।
daśanāstu rucakāḥ।
ghrāṇakarṇagrīvākṣikośeṣu taruṇāni।
pāṇipādapārśvapṛṣṭheṣu valayāni।
śeṣāṇi nalakānīti।
nāmānugatākṛtīni pañcavidhānyasthīni।
teṣu hi sirābhiḥ snāyubhiśca nibaddhāni māṃsāni॥
asa5.44
daśottaraṃ śatadvayamasthisandhīnām।
teṣāmaṣṭaṣaṣṭiḥ śākhāsu।
ekonaṣaṣṭirantarādhau।
tryaśītirūrdhvam।
tatraikaikasmin sakthni pādāṅgulau pratyekaṃ trayaḥ।
dvāvaṅguṣṭhe।
te caturdaśa।
ekaiko gulphajānuvaṅkṣaṇeṣu॥
asa5.45
trayaḥ kaṭīkapāleṣu। caturviṃśatiḥ pṛṣṭhavaṃśe।
tadvat pārśvayoḥ।
aṣṭāvurasi॥
asa5.46
aṣṭau grīvāyām।
trayaḥ kaṇṭhanāḍyām।
aṣṭadaśa kaṇṭhanāḍīnibaddhā hṛdayayakṛtklomanāḍīṣu।
dvātriṃśaddantamūleṣu।
ekaikaḥ kākalanāsāmūrddhasu।
dvau dvau gaṇḍakarṇaśaṅkhavartmanetrahanusandhiṣu।
dvāvupariṣṭāt bhruvoḥ।
pañca śiraḥkapāleṣu॥
asa5.47
te'ṅguligulphajānumaṇibandhakūrpareṣu korasaṃjñāḥ।
kakṣāvaṅkṣaṇadantamūleṣūlūkhalasaṃjñāḥ।
aṃsapīṭhagudabhaganitambeṣu sāmudgāḥ।
grīvāpṛṣṭhavaṃśayoḥ pratarāḥ।
śiraḥkaṭīkapāleṣu tunnasevanīsaṃjñāḥ।
hanūbhayato vāyasatuṇḍāḥ।
kaṇṭhanetrahṛdayayakṛtplīhaklomanāḍīṣu maṇḍalasaṃjñāḥ।
śrotraśṛṅgāṭakeṣu śaṅkhāvartāḥ।
ityasthisandhayo'ṣṭavidhāḥ॥
asa5.48
snāyupeśīsirāśritaistu sahasradvayaṃ na punaḥ śastrapraṇidhāne teṣu vācyamastīti pṛthaṅ nocyate॥
asa5.49
nava snāyuśatāni।
teṣāṃ ṣaṭ śatāni śākhāsu।
triṃśacchatadvayamantarādhau।
ūrdhvaṃ saptatiḥ।
tatraikaikasmin sakthni pādāṅgulyāṃ pratyekaṃ ṣaṭ ṣaṭ।
tāni triṃśat।
daśa daśa pādatalakūrcagulpheṣu।
triṃśajjaṅghāyām।
daśa jānuni।
catvāriṃśadūrau।
daśa vaṅkṣaṇe॥
asa5.50
catvāriṃśat kaṭyām।
viṃśatirmuṣkameḍhrabastyantreṣu।
aśītiḥ pṛṣṭhe।
ṣaṣṭiḥ prārśvayoḥ।
aṣṭādaśorasi।
catvāryakṣakayoḥ।
aṣṭāvaṃsayoḥ॥
asa5.51
dve dve manyāvaṭunetrauṣṭhatāluṣu।
triṃśad grīvāyām।
trīṇi jatruṇi।
catvāri hanvoḥ।
pañca jihvāyām।
dvādaśottarādhareṣu dantamāṃseṣu।
ṣaṇmūrdhani॥
asa5.52
tatra śākhāsu sandhiṣu ca pratānavanti।
mahāsnāvāni tu vṛttāni tāni kaṇḍarāsaṃjñāni।
bastyāmapakvāśayāntreṣu suṣirāṇi।
pārśvapṛṣṭhoraśśirassu pṛthūni॥
asa5.53
snāvabandhanairhi sandhiṣu subaddhā tanurnauriva samyagīhate।
tasmādasthisirādibhyo'pi tāni yatnato rakṣet।
yaśca snāvāni bāhyānyabhyantarāṇi ca samyag jānāti sa gūḍhamapi śalyamāhartuṃ samartho bhavati॥
asa5.54
pañca peśīśatāni।
tāsāṃ catvāri śatāni śākhāsu।
ṣaṣṭirantarādhau।
catvāriṃśadūrdhvam।
tatraikaikasmin sakthni pādāṅgulyāṃ pratyekaṃ tisraḥ।
tāḥ pañcadaśa।
daśa daśa prapade pādatale gulphe ca।
tathā pādasyopari kūrce sanniviṣṭāḥ।
viṃśatirjaṅghāyām।
pañca jānuni।
viṃśatirūrau॥
asa5.55
ekaikā meḍhrasevanyoḥ।
dve vṛṣaṇayoḥ।
daśa sphijoḥ।
tisro gude tāstu valīsaṃjñāḥ।
dve bastiśirasi।
catasra udare।
nābhyāmekā।
hṛdyāmāśaye ca।
ṣaṭ yakṛtplīhoṇḍukeṣu।
pṛṣṭhe pañcordhvasanniviṣṭāḥ।
daśa dīrghāḥ pārśvayoḥ।
daśa vakṣasi।
tisro'ṃsākṣakoparitaḥ॥
asa5.56
daśa grīvāyām।
aṣṭau gaṇḍayoḥ।
aṣṭau hanvoḥ।
ekaikā galakākalajihvāmūrdhasu।
dve dve tālulalāṭayoḥ।
nāsauṣṭhakarṇeṣu ca॥
asa5.57
strīṇāṃ tu viṃśatiradhikā।
tatra daśa stanayoḥ।
tāsāṃ yauvane parivṛddhirbhavati।
daśa yonau।
tāsāmabhyantarāśrite dve।
mukhāśrite vṛtte dve।
tisro garbhamārgāśrayāḥ।
yasyāṃ garbhastiṣṭhati।
yonistu śaṅkhanābhyākṛtistryāvartā।
tasyāstṛtīya āvarte pittapakvāśayāntare garbhaśayyā।
tasyāṃ śukrārtavapraveśinyastisraḥ peśyaḥ॥
asa5.58
tābhirhi śarīre tanubahalasthūlāṇupṛthuvṛttahrasvadīrghasthiramṛduślakṣṇakarkaśābhiḥ sandhyasthisirāsnāvāni pracchāditāni॥
asa5.59
sirādhamanīmukhānāṃ tvaṇuśo vibhajyamānānāmekonatriṃśacchatasahasrāṇi nava ca śatāni ṣaṭpañcāśāni bhavanti।
tābhiridaṃ gavākṣitaṃ pinaddhamātataṃ ca॥
asa5.60
tāvanti ca keśaśmaśrulomāni।
tāsāṃ hi mukhāni tatpratibaddhānyatastāni tābhirāpyāyyante।
taiśca tāḥ svedamabhivahanti।
tathābhyaṅgalepādivīryaṃ tvaci vipakvamantarnayanti sparśaṃ ca gṛhṇanti॥
asa5.61
srotāṃsi punarasaṅkhyeyānyeva।
tathāpi tu sirādīni yathāsthūlaṃ yathopayogaṃ cānyatropadekṣyante।
ityevaṃ parisaṅkhyātāḥ śarīre mūrtimantaḥ sthirā bhāvāḥ॥
asa5.62
dravāstu yattadatiyogena cyavamānaṃ purīṣamanubadhnāti।
tathā mūtraṃ rudhiramanyāṃścaśarīre dhātūn।
yacca sarvaśarīragataṃ bāhyā tvagbibharti।
yacca tvagantare vraṇagataṃ lasīkāśabdavācyam।
yaccoṣmānubaddhaṃ romakūpebhyo'bhiniṣpatatsvedavācyam।
tadudakam॥
asa5.63
tasyādyasya cāhārasārasya rasākhyasya raktasya śakṛtaḥ śleṣmaṇaḥ pittasya mūtrasya vasāyāḥ medaso majñaśca svena svenāñjalipramāṇena yathāpūrvamekādisaṅkhyāpravṛddhiḥ।
arddhāñjaliḥ śukrasya।
tāvadeva mastiṣkamojaśca।
strīṇāṃ rajaso'ñjalayaścatvāraḥ।
stanyasya dvau।
ubhayamapi caitadrasaprasādātmakamiti॥
asa5.64
samadhātoḥ parimāṇamidam।
ato vṛddhikṣayau yathāsvaṃ lakṣaṇairvibhāvayedaparāścāparisaṅkhyātānmūrtāmūrtān bhāvān।
tadyathā।
māṃsakarṇādimalān vāyubuddhismṛtyādīśca॥
asa5.65
dhanvantarīyāḥ punaḥ paṭhanti।
vilakṣaṇāni hi śarīrāṇi nityameva ca calā doṣadhātumalāḥ।
tasmādudakādīnāmapi samatvaṃ māṃsādivat parimāṇato nirdeṣṭumaśakyam।
kevalaṃ svāsthyamātreṇānumānato lakṣayediti॥
asa5.66
sarva eva tvavayavāḥ paramāṇubhedenāti saukṣmyādasaṅkhyeyatāṃ yānti।
teṣāṃ saṃyogavibhāge paramāṇūnāṃ karmaprerito vāyuḥ kāraṇam॥
asa5.67
tadetadaṅgamabhedena bhedataśca gṛhyamāṇaṃ bandhāya mokṣāya ca bhavatīti।
bhavati cātra॥
asa5.68
iti sarvāvayavaśo yo jānāti kalevaram।
ahiteṣu sa mohena na kadācit pravartate॥

atha ṣaṣṭho'dhyāyaḥ॥
asa6.1
athātaḥ sirāvibhāgamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa6.2
daśa mūlasirā hṛdayapratibaddhāḥ sarvāṅgapratyaṅgeṣvojo nayanti।
tatpratibaddhā hi śarīraceṣṭāḥ।
tāstudvyaṅgulamaṅgulamardhāṅgulaṃ yavaṃ yavārdhaṃ ca gatvā drumapatrasevanīpratānavadbhidyamānāḥ saptaśatāni bhavanti॥
asa6.3
tāsāṃ catuḥśatī śākhāsu।
tatra ṣoḍaśāvyadhanīyāḥ।
ṣaṭtriṃśaṃ śatamantarādhau।
tatra dvātriṃśat।
catuṣṣaṣṭyadhikaṃ śatamūrdhvam।
tatrāpi pañcāśat॥
asa6.4
tāsāmekaikasmin sakthni śatam।
tatra na vidhyejjālandharām।
tisraścābhayantaragatāḥ॥
asa6.5
dvātriṃśacchroṇyā gudameḍhrāśrayāḥ।
tāsāṃ dve dve vaṅkṣaṇayoḥ kaṭīkataruṇayoścetyaṣṭau śastrato rakṣet।
ṣoḍaśa pārśvayoḥ tayorūrdhvagāmekaikāṃ pārśvasandhisaṃjñām।
caturviṃśatiḥ pṛṣṭhe।
tāsāṃ pṛṣṭhavaṃśamubhayato dve dve ūrdhvagāminyau tāścatasraḥ।
caturviṃśatirudare।
tāsāṃ meḍhrasyopari romarājīmubhayato dve dve tā api catasraḥ।
catvāriṃśadvakṣasi।
tāsāṃ dve hṛdaye dve dve ca stanamūlastanarohiteṣu।
ekaikāpastambhāpālāpeṣviti।
tāścaturdaśa॥
asa6.6
caturviṃśatirgrīvāyām।
tāsāṃ catasro'ṣṭau ca marmasaṃjñāḥ।
dve kṛkāṭikayordve vidhurayoriti ṣoḍaśa śastreṇa na spṛśet।
hanvoḥ ṣoḍaśa tāsāṃ sandhisambandhinyau dve।
ṣoḍaśa jihvāyām।
tāsāmadho dve rasavedinyau dve vākpravartinyau tāścatasraḥ।
caturviṃśatirnāsāyām।
tāsāṃ dve gandhavedinyau tāsāmeva ca tālunyekāmiti tisraḥ।
ṣaṭpañcāśannetrayoḥ।
tayorunmeṣanimeṣakriye dve dve।
dve cāpāṅgayoriti ṣaṭ।
nāsānetragatāstu lalāṭe ṣaṣṭiḥ।
tāsāṃ keśāntānugatāścatasro dve cāvartayorekā ca sthapanyāmiti sapta।
karṇayoḥ ṣoḍaśa।
tāsāṃ śabdavāhinyau dve।
ta eva ca śaṅkhayostāsāṃ śaṅkhasandhigate dve।
dvādaśa mūrdhani।
tāsāmutkṣepayordve sīmanteṣvekaikāmekāmadhipatāvityaṣṭau śastreṇa pariharet।
tathā kṣudrikāḥ kuṭilāḥ saṅkīrṇā grathitāḥ sandhiṣu cāśastrakṛtyāḥ॥
asa6.7
tāsāṃ yathāsvaṃ turyāṃśavibhāgena pañcasaptatyadhikaṃ śatamanilaraktaṃ vahati।
eṣa vibhāgaḥ pittaśleṣmaśuddharakteṣvapi।
sthitā hyevaṃ dehamanugṛhṇanti doṣāḥ।
vyatyayena tu pīḍayanti॥
asa6.8
tatra śyāvāruṇāḥ praspandinyaḥ sūkṣmāḥ kṣaṇapūrṇariktā vātaraktaṃ vahanti।
nīlapītāsitāḥ sparśoṣṇāḥ kṣiprasrāviṇyaḥ pittaraktam।
gauryaḥ snigdhāḥ sthirāḥ śītāḥ kaṇḍūmatyaḥ kapharaktam।
lakṣaṇasaṅkare saṃsargasannipātāraktam।
samā gūḍhāḥ snigdhā rohiṇyaḥ śuddharaktamiti॥
asa6.9
dhamanyastu caturviṃśatiḥ।
tābhiḥ kāyo'yamārāma iva jalahāriṇībhiḥ kedāra iva kulyābhirupasnihyati।
tābhiśca nābhiścakranābhirārakairivāvṛtā।
tasyā nābhyāṃ viśeṣeṇa prāṇā vyavasthitāḥ।
yataśca sāntaragnyadhiṣṭhānam॥
asa6.10
tāsāṃ khalu dhamanīnāṃ daśordhvaṃ prasṛtā daśādhaścatasrastiryak।
tatastābhiryathāsvamaṅgāvayavā dhāryante āpyāyyante ca॥
asa6.11
tāsāmūrdhvagā hṛdayamabhiprapannāḥ pratyekaṃ tridhā jāyante।
tatastriṃśato madhye dve dve vātapittakapharaktarasān vahataḥ।
aṣṭābhiḥ śabdarūparasagandhā gṛhyante।
dvābhyāṃ dvābhyāṃ bhāṣate ghoṣaṃ karoti svapiti pratibudhyate ca।
dve cāśnu vahataḥ।
dve ca stanāśrite nāryāḥ stanyaṃ narasya śukram॥
asa6.12
adhogamāḥ pakvāśayasthā evaṃ tridhā jāyante। tatra daśādyāḥ pūrvavat।
dve vahato'nnaṃ mātrāśrayeṇa।
dve toyam।
dve mūtram।
dve śukraṃ vahato dve ca muñcataḥ।
te eva nārīṇāmārtavam।
dve varconirasinyau sthūlāntrapratibaddhe।
evaṃ dvādaśa।
śeṣāstvaṣṭau dhamanyastiraścīnāḥ svedamabhitarpayanti॥
asa6.13
tiryaggāminyaścatasro bhidyamānāḥ subahudhā bhavantītyuktaṃ prāk॥
asa6.14
srotāṃsi puṃsāṃ nava।
karṇau netre nāsāpuṭau mukhaṃ pāyurmūtrapatho'nyāni ca trīṇi strīṇāṃ stanau raktapathaśca।
tathāparāṇyantassrotāṃsi jīvitāyatanāni trayodaśa prāṇodakānnadhātumalānāmayanāni॥
asa6.15
tatra prāṇavāhināṃ hṛdayaṃ mūlaṃ mahāsrotaśca।
tāni dhātukṣayaraukṣyapipāsākṣudvyāyāmavegadhāraṇādibhirduṣyanti।
tato'tisṛṣṭaṃ pratibaddhamalpālpamabhīkṣṇaṃ vā saśabdaśūlamucchvasanam।
tatra śvāsavat sādhanam॥
asa6.16
udakavāhināṃ talu mūlaṃ kloma ca।
tānyāmabhayātipānoṣṇa śuṣkānnakaṣāyatṛṇnigrahādibhirduṣyanti।
tato'titṛṣṇā mukhaśoṣaḥ karṇakṣveḍanaṃ tamodarśanaṃ ca।
tatra tṛṣṇoktamauṣadham॥
asa6.17
annavāhināmāmāśayo mūlaṃ vāmapārśvaṃ ca।
teṣā duṣṭau sarvaṃ mātrāśitīyoktamavagacchet॥
asa6.18
rasavāhināṃ hṛdayaṃ mūlaṃ daśa dhamanyaśca।
raktavāhināṃ yakṛt plīhā ca।
māṃsavāhināṃ snāvāni tvak ca।
bhedovāhināṃ vṛkkau māṃsaṃ ca।
asthivāhinā jaghanaṃ medaśca।
majjavāhināṃ parvāṇyasthīni ca।
śukravāhināṃ stanau muṣkau majjā ca।
mūtravāhināṃ bastirvaṅkṣaiṇā ca।
śakṛdvāhināṃ pakvāśayaḥ sthūlāntraṃ ca।
svedavāhināṃ medo romakūpāśca।
teṣāṃ dūṣaṇaṃ vividhamahitāhāravihāramupadravān pṛthak pṛthak sādhanaṃ doṣādivijñānīyādyathāsvaṃ vṛddhikṣayalakṣaṇena lakṣayet॥
asa6.19
vyadhe tu srotasāṃ bhramamohakampapralāpādhmānaśūlārucitṛṭchardijvarātirudhirasrutimūtrapurīṣarodhā maraṇaṃ ca।
tasmātsrotoviddhaṃ pratyākhyāyopācaret।
uddhṛtaśalyaṃ ca sadyovraṇavidhānena॥
asa6.20
tatra srotasāmeva viśeṣāḥ sirādhamanyaḥ।
anye tvanyatvamicchanti sirādhamanīsrotasām।
kevalaṃ parasparasannikarṣāt sadṛśakarmatvāt saukṣmyācca vibhaktakarmaṇāmapyavibhāga iva lakṣyate॥
asa6.21
apare punarāhuḥ।
srotāṃsi sirādhamanyo rasavāhinyo nāḍyaḥ panthāno'yanāni gārgāḥ śarīracchidrāṇi saṃvṛtāsaṃvṛtāni sthānānyāśayāḥ kṣayāniketāśceti śarīre dhātvavakāśānāṃ lakṣyālakṣyāṇāṃ nāmānīti॥
asa6.22
te cāvakāśāḥ prakupitāḥ sthānasthānmārgasthāṃśca dhātūn prakopayanti।
te'pi kupitāstāni srotāṃsi।
srotāṃsi ca srotāṃsi।
dhātavaśca dhātūn।
teṣāṃ sarveṣāmeva dūṣayitāro duṣṭā doṣāḥ।
te ca prāyaśo duṣyantyagnidoṣāt।
tasmāttannimittānyāyurārogyabalopacayavarṇaujāṃsi।
tatpratibaddhānyeva ca rañjakādīni bhūtāgnayo dhātvagnayaśca।
tathānnamapi tainaiva pakvamamṛtatāṃ yātyapakvaṃ ca viṣatām॥
asa6.23
tatra pittaviśeṣaḥ pācakasaṃjño'gniriti prāgabhihitaḥ।
anye punarācakṣate doṣadhātumalasannipātajanito'ntarūṣmā yathānirdiṣṭādhiṣṭhānakarmāgniriti॥
asa6.24
sa khalu vidhivadabhyavahṛtamannajātaṃ prāṇena vāyunā koṣṭhamākṛṣṭaṃ dravairvibhinnasaṅghātaṃ snehena mṛdūkṛtamabhisandhukṣitaḥ samānenāmāśayasthaṃ sthālīsthamivāmbutaṇḍulamagnirantaragniḥ pacati॥
asa6.25
tattu sarvarasamapi pacyamānamādau madhurībhūtaṃ kaphaṃ phenībhūtamudīrayati।
tato vidagdhamamlībhūtamāmāśayāt cyavamānamacchaṃ pittam।
prāpya ca pakvāśayaṃ kaṭukībhūtamanilam॥
asa6.26
tataścaivaṃ viklinna āhāre pañca pañcātmakā mahābhūtāgnayo vāyunā vyastān yathāsvaṃ pañcaiva bhūtaguṇānāhārasthān pacanti।
te pakvāḥ punaryathāsvameva dehāśritāṃśca svavikārabhūtān bhūtaguṇānāpyāyayanti॥
asa6.27
evaṃ ca pakvādāhārādvividhauṣadhagarbhādiva snehādacchaḥ sārabhūto rasākhyaḥ kiṭṭākhyaśca malo'bhinirvartate।
tābhyāṃ ca sāramalābhyāṃ tadātmakānāmeva śarīraguṇānāṃ dhātvākhyānāṃ yathāsvaṃ srotāṃsi pāramparyeṇāvicchinnasantānamāpūryante।
srotobhyaśca yathāvibhāgaṃ yathāyathameva dhātavaḥ puṣyanti।
uttarottarānupraveśe'pi ca pūrveṣāṃ srotasāṃ yathākālaṃ samyagāhāropayogena pariṇāmavatāpyāyyamānānāṃ nāpacayo bhavati।
tataśca dhātvākhyāḥ prasādamalāḥ svaṃ svameva mānamanuvartante।
yathāvayaśśarīram॥
asa6.28
tatrāhāraraso vyānīvakṣipto yathāsvaṃ saptasu dhātvagniṣu kramāt pacyamānaḥ svātmabhāvapracyutisamanantarameva prāptaraktādidhātusaṃjñakaḥ kālavadaskhalitabalapramāṇo dehamūrjayitvā dhātūn dhātumalāṃca puṣṇāti॥
asa6.29
athānnakiṭṭamacchaṃ mūtraṃ ghanaṃ śakṛt।
rasasya sāro raktaṃ malaḥ kapho lasīkā ca।
raktasya sāro māṃsaṃ kaṇḍarāssirāśca malaḥ pittam।
māṃsasya sāro medastvaco vasā ca kiṭṭaṃ karṇākṣināsikāsyaromakūpaprajananamalāḥ।
medasaḥ sāro'sthisnāyusandhayaḥ kiṭṭaṃ svedaḥ।
asthnaḥ sāro majjā kiṭṭaṃ keśaromanakhāḥ।
majjñastu sāraḥ śukraṃ malokṣiviṭtvacāṃ snehaḥ।
śukrasya sāramojaḥ।
atyantaśuddhatayāsya malābhāvaḥ।
anye punarata eva tasya necchanti pākam।
apare punaḥ śukrasāraṃ garbhamevāmananti॥
asa6.30
vāyuḥ punaragnerāhārasya ca bahvalpatayā tasmāttasmānmūrcchanāviśeṣādamūrtaḥ śabdavānīṣacchabdaḥ pracuro'lpo vā pañcātmā koṣṭhe prādurbhavati।
evaṃ ca kṛtvānnamayā eva dehe sarve bhāvāḥ।
tenaiva cedamevaṃ cireṇa vyāptamantarbahiḥ śarīrayantramanavaratapravāheṇa svāsthyabalopacayayuktaṃ yāvatkarmopādānaṃ yāpyate।
anyathā tvannarasotkṣepaṇādvibaddhasrotasā vā yathāvadanabhisandhīyamānadhātupravāhamantarā vyavacchidyate।
vyādhibhājanaṃ vā bhavati॥
asa6.31
anye tu varṇayanti।
abhyavahṛtmātrasyāhārasya kaṇṭhanāḍīpraluṭhitasya mahānimramavatīrṇasya yo ya evāṃśaḥ kāyāgnināvalīḍhaḥ pākamupanīyate tasya tasyaiva prasādākhyo rasaleśo'bhinirvṛttisamanantaraṃ samaṃ samastadhātuṣu saṃvṛtāsaṃvṛtaiḥ pravisṛto vivṛtamukheṣvāsanneṣu srotassu bhūyān prathamataraṃ cānveti paryāyeṇetareṣvapi।
evamannarasa eva sākṣātsarvadhātūn kenacideva kālabhedena puṣṇāti।
na punardhātavo dhātvantaratāṃ svarūpopamardena pratipadyanta iti॥
asa6.32
agnistu balabhedena caturvidho bhavati।
samo viṣamastīkṣṇo mandaśca।
tatra samo yaḥ samyagevopayuktamannaṃ samyak pacati।
viṣamo'samyagapyupayuktaṃ pacati samyagapi ca na pacati।
tīkṣṇo'samyagapyupayuktamāśu pacati।
sa eva vardhamāno'tyagnirbhavati।
mandastu samyagapyupayuktamudaragauravādhmānavibandhāṭopāntrakūjanamukhaśoṣavāyustambhādīnyāmaliṅgāni darśayitvā cirāt pacati।
bāhyenāpi ca jvālāṅgārātmakenāgninā naikākāraḥ sarvadā pāko bhavati।
kimutāntarāśrayeṇoṣṇātmanā samenāpi।
tasmāttaṃ prayatnato rakṣet।
tatra pravareṇa sātmyena samaṃ yathāsvamapareṇetarān kramaśaḥ sātmyamāpādya pravareṇa paripālayeddoṣopakramaṇīyoktena ca vātādisādhanena grahaṇīrogavihitaiścauṣadhavyāyāmayogairiti।
bhavati cātra॥
asa6.33
svadhātusamavarṇāni vṛttasthūlānyaṇūni ca।
srotāṃsi dīrghāṇyākṛtyā pratānasadṛśāni ca॥
asa6.34
āhāraśca vihāraśca yaḥ syāddoṣaguṇaiḥ samaḥ।
dhātubhirviguṇo yaśca srotasāṃ sa pradūṣakaḥ॥
asa6.35
atipravṛttiḥ saṅgo vā sirāṇāṃ granthayo'pi vā।
vimārgato vā gamanaṃ srotasāṃ duṣṭilakṣaṇam॥
asa6.36
bisānāmiva sūkṣmāṇi dūraṃ viprasṛtāni ca।
dvārāṇi srotasāṃ dehe raso yairupacīyate॥
asa6.37
kecidāhurahorātrāt ṣaḍahādapare pare।
māsāt prayāti śukratvamannaṃ pākakramādibhiḥ॥
asa6.38
vṛṣyādīni prabhāveṇa sadyaḥ śukrādi kurvate।
prāyaḥ karotyahorātrāt karmānyadapi bheṣajam॥
asa6.39
kaphaḥ pittaṃ malaḥ kheṣu prasvedo nakharoma ca।
sneho'kṣitvagviśāmojo dhātūnāṃ kramaśo malāḥ॥
asa6.40
samaḥ samāne sthānasthe viṣamo'gnirvimārgage।
pittābhimūrchite tīkṣṇo mandosminkaphapīḍite॥
asa6.41
śānte'gnau mriyate yukte ciraṃ jīvatyanāmayaḥ।
rogī syādvikṛte tasmāttaṃ prayatnena pālayet॥


atha saptamo'dhyāyaḥ॥
asa7.1
athāto marmavibhāgaṃ nāmādhyāyaṃ vyākhyāsyāmaḥ।
iti ha smahurātreyādayo maharṣayaḥ॥
asa7.2
saptottaraṃ marmaśatam।
tatra catuścatvāriṃśacchākhāsu।
ṣaḍviṃśatirantarādhau।
saptatriṃśadūrdhvam॥
asa7.3
athaikasmin sakthni madhyamāṅgulimabhito madhye pādatalasya talahṛdayaṃ nāma marma tatra viddhasya rujayā maraṇam।
aṅguṣṭhāṅgulyormadhye kṣipraṃ tatrākṣepakena maraṇam।
kṣiprasyopari dvyaṅgula ubhayataḥ kūrcaḥ।
tatra pādasya bhramaṇavepane bhavataḥ। gulphasandheradhaḥ kūrcaśiraḥ।
tatra rujāśophau।
pādajaṅghayoḥ sandhāne gulphaḥ।
tatra ruk stabdhasakthitā ṣaṇḍhatā vā।
pārṣṇiprabhṛtidvādaśabhiraṅgulairjaṅghāmadhye indrabastiḥ।
tatra śoṇitkṣayānmaraṇam।
jaṅghorvoḥ sandhāne jānu tatra khañjatā॥
asa7.4
jānunastryaṅgulādūrdhvamubhayata āṇiḥ।
tatra śophābhivṛddhiḥ stabdhasakthitā ca।
ūrumadhye urvī tatra raktakṣayātsakthiśoṣaḥ।
urvyāstūrdhvamadho vaṅkṣaṇasandherūrumūle lohitākṣam।
tatra raktakṣayāt pakṣāghātaḥ।
vaṅkṣaṇavṛṣaṇamadhye viṭapam।
tatra ṣaṇḍhyamalpaśukratā vā।
sakthivad bāhvoḥ।
viśeṣastu gulpho maṇibandhaḥ tathā jānu kūrparam।
tayorvyadhe kuṇitā।
viṭapavacca kakṣākṣamadhye kakṣādharaḥ tatra kuṇitvam॥
asa7.5
vātavarconirasanaḥ sthūlāntrapratibaddho gudaḥ।
tatra sadyomaraṇam।
alpamāṃsaśoṇito'bhyantarataḥ kaṭyādhanurvakra ekadvāro'dhomukho bastiḥ।
tatrāpi sadyomaraṇamaśmarīvraṇādṛte।
tatrāpyubhayato viddhe na jīvati।
ekato bhinne mūtrasrāvī vraṇo bhavati।
sa tu yatnenopakrānto rohati।
pakvāmāśayamadhye nābhiḥ tatrāpi sadyomaraṇam॥
asa7.6
koṣṭhavakṣasoḥ stanayośca madhye satvarajastamodhiṣṭhānamāmāśayadvāraṃ hṛdayaṃ tatrāpi sadyomaraṇam।
stanayoradhastādvdyaṅgulamubhayataḥ stanamūle tayoḥ kaphapūrṇakoṣṭhasya maraṇam।
stanacūcukayorūrdhvaṃ vdyaṅgulamubhayataḥ stanarohite।
tayoḥ śoṇitapūrṇakoṣṭhasya maraṇam।
ubhayatrorasornāḍyau vātavahe apastambhau tayoḥ śoṇitapūrṇakoṣṭhatayā kāsaśvāsābhyāṃ ca maraṇam।
aṃsakūṭayoradhaḥ pārśvayoruparibhāgayorapālāpau tayoḥ pūyatvamāpannena raktena maraṇam॥
asa7.7
pṛṣṭhavaṃśamubhayataḥ pratiśroṇīkarṇāvasthinī kaṭīkataruṇe।
tayoḥ śoṇitakṣayāt pāṇḍurvivarṇo hīnarūpo mriyate।
pārśvayorjaghanabahirbhāge pṛṣṭhavaṃśamubhayataḥ kukundarau।
tayoḥ sparśājñānamadhaḥkāye ceṣṭānāśaśca।
śroṇīkarṇayoruparyāśayacchādanau pārśvāntarapratibaddhau nitambau।
tayoradhaḥkāye śopho daurbalyaṃ maraṇaṃ ca।
adhaḥ pārśvāntarapratibaddhau jaghanapārśvamadhye tiryagūrdhvaṃ ca pārśvasandhī।
tayoḥ śoṇitapūrṇakoṣṭhatayā maraṇam॥
asa7.8
stanamūlayorārjavenobhayataḥ pṛṣṭhavaṃśaṃ bṛhatyau।
tayoḥ śoṇitātipravṛttinimittairupadravairmaraṇam।
pṛṣṭhavaṃśamubhayato bāhumūlasambaddhe aṃsaphalake।
tayorbāhusvāpaśoṣau।
grīvābāhuśiromadhye'sapīṭhaskandhabandhanāvaṃsau।
tayoḥ stabdhabāhutā॥
asa7.9
kaṇṭhanāḍīmubhayataścatasro dhamanyaḥ।
tāsāṃ dve nīle dve manye।
tāsu mūkatā svaravaikṛtyaṃ rasāgrāhitā vā bhavati।
grīvāyāmubhayataḥ pṛthak catasraḥ sirāmātṛkāstāsu sadyomaraṇam।
śirogrīvayoḥ sandhāne kukāṭike।
tayoścalamūrdhatā।
karṇapṛṣṭhayoradhassaṃśrite vidhure।
tayorbādhiryam।
ghrāṇamārgamubhayataḥ śrotramārgapratibaddhāvabhyantarataḥ phaṇau।
tayorgandhājñānam।
bhruvoḥ pucchāntayoradhokṣṇorbāhyato'pāṅgau tayorāndhyam।
bhruvoḥ pucchāntayoruparyanukarṇaṃ lalāṭe śaṅkhau।
tayoḥ sadyomaraṇam।
bhruvorupari nimnayorāvartau।
tayorāndhyam।
dṛṣṭyupaghāto vā॥
asa7.10
śaṅkhayorupari keśānte utkṣepau।
tayoḥ saśalyaḥ pākāt patitaśalyo vā jīvennoddhṛtaśalyaḥ।
bhruvormadhye sthapanī।
tatrotkṣepavat।
pañca sandhayaḥ śirasi tiryagūrdhvaṃ ca sīmantā nāma।
teṣūnmādabhramacittanāśairmaraṇam।
jihvāghrāṇākṣiśrotratarpaṇīnāṃ sirāṇāṃ tāluni sannipātaḥ।
tāsāṃ mukhāni catvāri śṛṅgāṭakasaṃjñāni teṣu sadyomaraṇam।
mastakābhyantara upariṣṭātsirāsandhisannipāto romāvartaḥ so'dhipatirnāma।
tatrāpi sadyomaraṇaṃ bhavatīti॥
asa7.11
sāmānyalakṣaṇaṃ punarmarmaṇāṃ pīḍite rujotpattirviṣamaṃ ca spandanam।
sāmānyenaiva ca॥
asa7.12
dehaprasuptirgurutā sammohaḥ śītakāmitāa।
svedo mūrchā vamiḥ śvāso marmaviddhasya lakṣaṇam॥
asa7.13
api ca maraṇakāritvānmarma।
tat punarmāṃsasirāsnāvāsthisandhisannipātaḥ।
tena tasmin pīḍyamāne viśeṣataḥ prāṇābādhaḥ।
bāhulyena tu nirdeśaḥ।
tasmānmāṃsādyāśrayato marmāṇi pañcadhā bhidyante॥
asa7.14
tadyathā।
talahṛdayendrabastigudastanarohitānyekādaśa māṃsamarmāṇi।
urvīlohitākhyanābhihṛdayastanamūlāpastambhāpālāpapārśvasandhibṛhatīnīlāmanyāmātṛkāphaṇāpāṅgasthapanīśṛṅgāṭakānyekacatvāriṃśat sirāmarmāṇi।
kṣiprakūrcakūrcaśiroviṭapakakṣādharāṇi bastyaṃsavidhurotkṣepāḥ saptaviṃśatiḥ snāvamarmāṇi।
kaṭīkataruṇanitambāṃsaphalakaśaṅkhāstvaṣṭāvasthimarmāṇi।
gulphamaṇibandhajānukūrparakukundarakṛkāṭikāvartasīmantādhipatayo viṃśatiḥ sandhimarmāṇi॥
asa7.15
punaśca pañcadhā gudabastinābhihṛdayamātṛkāśaṅkhaśṛṅgāṭakādhipataya ekonaviṃśatiḥ sadyaḥprāṇaharāṇyāgneyatvātteṣāṃ saptarātrābhyantaraṃ kālaḥ॥
asa7.16
talahṛdayakṣiprendrabastivakṣomarmakaṭīkataruṇanitambapārśvasandhibṛhatīsīmantāstrayastriṃśat kālāntaraprāṇaharāṇi saumyāgneyatvātteṣāṃ pakṣābhyantaraṃ kālaḥ।
teṣvapi tu kṣiprāṇi kadācidāśu॥
asa7.17
utkṣepau sthapanī ca trīṇi viśalyaghnāni vāyavyatvāt।
śalyamukhāvaruddho hi yāvadatra vāyustiṣṭhati tāvajjīvati॥
asa7.18
kūrcajānukūrparāṇyurvīlohitākhyaviṭapakakṣādharakukundarāṃsaphalakanīlāmanyākṛkāṭikāvidhuraphaṇāpāṅgāvartāścatuścatvāriṃśadvaikalyakarāṇi saumyatvāt।
somo hi sthairyaśaityābhyāṃ prāṇān dhārayati।
tānyapi ca kadācidabhihatāni mārayanti॥
asa7.19
kurcaśirogulphamaṇibandhāstvaṣṭau rujākarāṇyagnivāyusomaguṇabāhulyāt।
agnivāyū hi viśeṣeṇa rujākarau।
somastu prāṇānavalambata ityuktam॥
asa7.20
anye tvāhuḥ।
māṃsādīnāṃ pañcānāmapi vivṛddhānāṃ samavāyāt sadyaḥ prāṇaharāṇi।
ekaikahīnānāmalpānāṃ ca kramāditarāṇi svabhāvata eva ca॥
asa7.21
anye vadanti।
pratiniyatakarmāṇi candrasūryāyaskāntopalānāmivāmbuvahnikālalohasaṃśleṣāḥ tathā ca chinneṣu bahumarmasvapi pāṇipādeṣu svabhāvata eva na mṛtyuḥ॥
asa7.22
apare punaratrāpi hetumāhuḥ।
pāṇipādacchede hi sirāḥ saṅkocamāyānti।
tatolpāsṛkpravṛtterjīvitam।
marmavyadhe tvatiraktasrutito vāyuvaikṛtena ca maraṇam।
tasmānmarmābhihatasya tadaṅgamāśu sandhideśācchedanīyam।
atihatānāṃ tu marmāṇāṃ yathāsvaṃ pūrvaṃ pūrvaṃ ca karma īṣadante vā hatānāmuttarottarameva॥
asa7.23
punaśca pañcadhā bhidyante।
tadyathā।
urvyaḥ kūrcaśirāṃsi viṭape kakṣādhare ca dvādaśa svāṅgulonmitāni।
gulphau maṇibandhau stanamūle ca ṣaṭ dvyaṅgulāni।
jānunī kūrpare ca catvāri tryaṅgulāni।
kūrcā gudo bastirnābhirhṛdayaṃ nīle manye mātṛkāḥ sīmantāḥ śṛṅgāṭakāni caikonatriṃśat pāṇitalasammitāni।
śeṣāṇi ṣaṭ pañcāśadaṅguladalapramāṇāni।
anye punarāhuḥ।
brīhipramāṇāni kṣiprāṇi।
kalāyapramāṇāḥ stanarohitotkṣepāḥ।
tathānye tilapramāṇānyapi marmāṇīcchanti।
bhavanti cātra॥
asa7.24
marmavyāpte'pi dehe'sminnāyurmarmāṇi rakṣati।
āyuṣyāṇyeva seveta sadā tasmādvicakṣaṇaḥ॥
asa7.25
marmābhighātaḥ svalpo'pi prāyaśo bādhatetarām।
rogā marmāśrayāstadvat prakāntā yatnatopi ca॥
asa7.26
vikṣipyate bhṛśaṃ sīdan śūnyo bhramati vepate।
ūrdhvaṃ śvasiti kṛcchreṇa srastagātro muhurmuhuḥ॥
asa7.27
hṛdayaṃ dadyate cāsya naikasthāne'vatiṣṭhate।
marmopaghātānmaraṇametairliṅgaiḥ samaśnute॥
asa7.28
amarmaviddho'pi naraśchedabhedādipīḍitaḥ।
atinissṛtaraktaśca sadyastyajati jīvitam॥
asa7.29
ato'nyathā jīvati tu viddhaḥ śaraśatairapi॥
asa7.30
puṇyavānniyatāyuśca na kathañcinna jīvati।
tasmādā caramocchvāsāccikitsedeva yatnataḥ॥
asa7.31
tadbandhumitrānumataḥ pratyākhyāyāturaṃ bhiṣak॥

athāṣṭamo'dhyāyaḥ।
asa8.1
athātaḥ prakṛtibheddīyaṃ śārīraṃ vyākhyāsyāmaḥ।
iti ha smāhurātreyādayo maharṣayaḥ॥
asa8.2
sapta prakṛtayo doṣaiḥ pṛthak saṃsargeṇa sāmyena ca bhavanti।
tatra śukrārtavagarbhāśayakāleṣu mātuścāhāravihārayoreko'neko vā yo doṣo bhavatyādhikyena tenāmaraṇādviṣavalyāmivotpadyamānasya kṛmerviṣeṇa saviṣakṛmeriva vṛścikāderāśīviṣasyeva vā svaviṣeṇa prakṛtirjāyate॥
asa8.3
tasmāttanmayatayā śukrārtavayordehasya bhāvitatvāt prākṛtatvācca tāvatā tena doṣeṇa na vihanyate।
tadguṇaireva cāsyaśarīramupaskriyate।
tataśca tadguṇapratipakṣaiḥ sahasā na bādhyate।
tasyāṃ tvavasthāyāṃ vikṛtimati doṣe ulbaṇenaiva garbhaḥ sambhavati।
sambhava eva vipadyate।
vikṛto vā bhavati॥
asa8.4
tathā ca kecidāhuḥ।
dvividhā vātādayaḥ prākṛtā vaikṛtāśca।
tatra prākṛtāḥ saptavidhāyāḥ prakṛterhetubhūtāḥ śarīraikajanmānaḥ।
te śarīradhāraṇāddhātusaṃjñāḥ।
doṣākhyānāṃ vikṛtānāṃ bījabhūtāḥ।
mumūrṣoḥ svarūpāccalanti।
sarveṣvapi ca dehe sannihiteṣu prakṛtāvulbaṇena vyapadeśaḥ॥
asa8.5
vaikṛtāstu garbhādabhinissṛtasyāhārarasasya malāḥ sambhavanti।
prākṛteṣvavarohanti।
te kālādivaśena svapnamāṇavṛddhikṣayayogāddehamanugṛhṇanti dūṣayanti ca।
tadvadojo'pi paraṃ hṛdayasthamaṣṭabindupramāṇamādhāraḥ prāsṛtikasya rasātmakasyaujasaḥ kṣayavṛddhibhājaḥ॥
asa8.6
atha svadoṣaguṇānurodhādvātaprakṛtistanurūkṣastabdhālpāṅgadantanakharomanetrasvaraḥ śītadviḍudvaddhapiṇḍikaḥ saśabdasandhigāmī śīghrārambhakṣobhagrahaṇavismaraṇaścaladhṛtimatigatidṛṣṭisvabhāvasauhārdasteno'nāryo matsaryajitendriyaḥ priyagāndharvetihāsahāsavilāsakalahamṛgayodyānayātraḥ snigdhoṣṇamadhurāmlalavaṇānnapānakāṅkṣopaśayaśca bhavati॥
asa8.7
api ca।
alpavittabalajīvitanidraḥ kṣāmavāgdhamanisantatagātraḥ।
durbhago'tibahubhugbahubhāṣī nāstikaḥ sphuṭitakeśakarāṅghriḥ॥
asa8.8
kiñcidunmiṣitadurmukhasuptastrasyati krathati khādati dantān।
śuṣkarūkṣaviṣamāsu saritsu vyomni śaulaśikhareṣu ca yāti॥
asa8.9
pittaprakṛtiruṣṇagauragātrastāmranakhanayanajihvauṣṭhapāṇipādatalaḥ śithilasandhibandhamāṃsaḥ karabhakapilaviralamṛdukeśaromā madhyabalāyuralpaśukravyavāyāpatyaḥ śūro'bhimānī śīghravalīkhalatipalitapipluvyaṅgakṣutpipāso medhāvī durbhagaḥ svādutiktakaṣāyaśītābhilāṣopaśayaśca bhavati॥
asa8.10
api ca।
dayitamālyavilepanamaṇḍanaḥ sucaritaḥ śucirāśritavatsalaḥ।
vibhavasāhasabuddhibalānvito bhavati bhīṣu gatirdviṣatāmapi॥
asa8.11
gharmadveṣī svedanaḥ pūtigandhirbhūryuccārakrodhapānāśanerṣyaḥ।
suptaḥ paśyet karṇikārān palāśān digdāholkāvidyudarkānalāṃśca॥
asa8.12
kaphaprakṛtistu dūrvendīvaraśarakāṇḍānyatamavarṇaḥ samasuvibhaktasnigdhasthirasukumāraśliṣṭamāṃsasandhibandhaḥ paripūrṇacārugātro mahālalāṭorubāhurvyaktasitāsitaprasannāyataviśālapakṣmalākṣaḥ siṃhamṛdaṅgaghanaghoṣaḥ kṣutpipāsoṣṇasahiṣṇurbahvojobalaśukravyavāyāpatyaściraśoṣamālyānulepano dṛḍhapracchannavairaḥ peśalaḥ satyavādī smṛtimān dhṛtimānalolupo bālye'pyarodanaḥ kaṭutiktakaṣāyoṣṇarūkṣecchopaśayaśca bhavati॥
asa8.13
api ca।
alpavyāhārakrodhapānāśanehaḥ prājyāyurvitto dīrghadarśī vadānyaḥ।
śrāddho gambhīraḥ sthūlalakṣaḥ kṣamāvānāryo nidrālurdīrdhasūtraḥ kṛtajñaḥ॥
asa8.14
ṛjurvipaścitsubhagaḥ salajjo bhakto gurūṇāṃ dṛḍhasauhṛdayyaḥ।
svapne sapadmān savihaṅgamālāṃstoyāśayān paśyati toyadāṃśca॥
asa8.15
ubhayalakṣaṇasaṅkare tu saṃsargaprakṛtiḥ।
sarvaguṇasamuditaḥ samadoṣaprakṛtiḥ।
tatrādyāstrayo nityāturāḥ doṣānuśayitaprakṛtitvāt।
viśeṣataśca dvandvaprakṛtayaḥ।
teṣu hi guṇamiśravikārakāriṣu kṣutpipāsādiṣvivārogyavyapadeśaḥ।
tasmādviparītaguṇena vidhinā doṣopakramaṇīyoktena tānupācaret।
samasarvarasena sātmyenāntyaṃ yathartuvihitena ca॥
asa8.16
doṣavacca guṇairapi sattvādibhiḥ sapta prakṛtayo bhavanti।
tāstadabhinirvṛttaireva yathoktaiḥ śaucādibhirjānīyāt॥
asa8.17
tathā punaḥ sapta prakṛtayo jātikuladeśakālavayobalapratyātmasaṃśrayāḥ।
dṛśyante hi puruṣāṇāṃ jātyādiniyatāste te bhāvaviśeṣāḥ॥
asa8.18
sattvādīnāṃ ca taratamayogāccharīraviśeṣebhyaścānyonyānuvidhāyitvācca bhedāśrayamasaṅkhyeyaṃ bhavati।
śarīramapi sattvādīnanurudhyate।
sattvādayo'pi śarīram॥
asa8.19
sattvādyasaṅkhyabhedāveśācca rūpasvaracaritānukaraṇamapyanūkaśabdavācyamasaṅkhyabhedaṃ bhavati।
tadāveśastvanantarajanmābhyāsavāsanayā janyate।
tasmāddevamānuṣatiryakpretanārakāṇāṃ tattadviśeṣāṇāṃ ca yathāyathamevānūkaṃ puruṣasyānvavekṣeta॥
asa8.20
vayastrividhaṃ bālaṃ madhyaṃ vṛddhaṃ ca।
tatrāṣoḍaśādvarṣādbālam।
ā ṣaṣṭermadhyam।
tato vṛddham।
teṣvapi stanyāhārobhayavṛttyā bālaṃ trividham।
tasmin dehapramāṇavṛddhiḥ śleṣmodrekaśca।
tena bālasya snehamārdavasaukumāryālpakrodhatvasaubhāgyāni bhavanti॥
asa8.21
madhyamapi trividhaṃ yauvanaṃ sampūrṇatvamaparihāniśca।
tasmin pittodrekaḥ।
tena dīptāgnitā prajñādhikyaparipākau vyavasāyaśca।
tatrātriṃśato yauvanamācatvāriṃśataḥ sarvadhātvindriyabalavīryapauruṣasmaraṇavacanavijñānapraśrayaguṇasampūrṇatvamataḥ paramaparihāniḥ॥
asa8.22
vṛddhaṃ tu śaśvat kṣīyamāṇadhātvindriyādiguṇaṃ valīkhalatikāsaścasāgnisādādibhirabhibhūyamānaṃ jīrṇaṃ bhavanamivābhivṛṣṭamavasīdati।
tasminmārutodrekaḥ tena ślathasāramāṃsasandhyasthitā tvakpāruṣyamavanāmaḥ kāyasya vepathuḥ kāsaḥ śvāsaḥ śleṣmasiṅghāṇakodīraṇaṃ dhātukṣayaśca॥
asa8.23
anye punarāhaḥ।
bālyaṃ vṛddhiḥ prabhā medhāṃ tvakśukrākṣiśnutīndriyam।
daśakeṣu kramādvyeti manassarvendriyāṇi ca॥
asa8.24
evaṃ varṣatamāyuṣaḥ pramāṇamasmin kāle।
santi punaḥ karmaviśeṣādūnādhikavarṣaśatajīvino manuṣyāḥ।
teṣāṃ yathoktaiḥ prakṛtiviśeṣairāyuṣaḥ pramāṇamupalabhya vayastridhā vibhajet॥
asa8.25
api ca।
varṣaṃ varṣaṃ kṣayaṃ yāti nṛṇāṃ yāte śate śate।
āyuṣo'puṇyabāhulyādyadā yanmānamiṣyate॥
asa8.26
balamapi trividhaṃ bhavati।
sahajaṃ kālakṛtaṃ yuktikṛtaṃ ca।
tatra sahajaṃ dehasattvayoḥ prākṛtam।
kālakṛtamṛtuvibhāgajaṃ vayaḥkṛtaṃ ca।
yuktikṛtaṃ punarāhāravihārotthamūrjaskarayogajaṃ ca।
tadvṛddhikarāstvime ca bhāvā bhavanti।
tadyathā।
balavatpuruṣe deśe janma tadvidhe ca kāle sukhaśca kālayogo bījakṣetraguṇaśarīrāhārasattvasampattayaḥ svamāvo yauvanaṃ vyāyāmo harṣaśca॥
asa8.27
tathā sārāṇyaṣṭau tvagraktamāṃsamedo'sthimajjaśukrasatvātmakānyuttarottaravarāṇi balamānajñānārthamupadiśyannte।
api ca।
na muhyeddehamātradarśanādeva bhiṣagayamupacayena māhāśarīratvādvā balavānayaṃ kṛśatvādalpaśarīratvādvālpabala iti।
taccobhayamapyanyathā dṛṣṭaṃ gajasiṃhe॥
asa8.28
tatra sarvaiḥ sārairupeto bhavatyatibalaḥ paramagauravayuktaḥ kleśakṣamaḥ sarvārambheṣvātmani pratyāśāvān kalyāṇābhiniveśī sthiraśarīraḥ susamāhitagatiḥ sānunādasnigdhagambhīramahāsvaraḥ sukhaiśvaryavittopabhoga sammānabhāṅmandajarāmayaḥ prāyastulyaguṇavistīrṇāpatyo dīrghāyuśca।
tadviparītastvasāraḥ।
madhyo madhyaguṇaḥ॥
asa8.29
pramāṇaṃ punaḥ svāṅgulaiḥ pādāṅguṣṭhapradeśinyau dvyaṅgulāyate tisro'nyāḥ krameṇottarottaraṃ pañcamabhāgahīnāstannakhahīnā vā।
caturaṅgulāyatāḥ pṛthak prapadapādatalapārṣṇayaḥ ṣaṭpañcacaturaṅgulavistṛtāścaturdaśaivāyāmena pādaścaturdaśaiva pariṇāhena।
tathā gulphau jaṅghāmadhyaṃ ca।
caturaṅgulotsedhaḥ pādaḥ।
aṣṭādaśāyāmā jaṅghā ūruśca।
caturaṅgulaṃ jānu।
triṃśadaṅgulapariṇāha ūruḥ।
ṣaḍāyāmena॥
asa8.30
muṣkkameḍhrāvaṣṭapañcapariṇāhau।
ṣoḍaśavistārā kaṭī pañcāśatpariṇāhā।
daśāṅgulaṃ bastiśiraḥ।
dvādaśāṅgulamudaram।
daśavistāre dvādaśāyāme pārśve।
dvādaśotsedhaṃ trikam।
aṣṭādaśotsedhaṃ pṛṣṭham।
dvādaśakaṃ stanāntaram।
dvyaṅgulaṃ stanaparyantam।
caturviṃśatyaṅgulaviśālaṃ dvādaśotsedhamuraḥ।
dvyaṅgulaṃ hṛdayam।
aṣṭakau skandhe kakṣe ca।
ṣaṭkāvaṃsau।
ṣoḍaśakau prabāhū।
pañcadaśakau prapāṇī।
dvādaśāṅgulau pāṇī।
tatrāpi pañcāṅgulā madhyamāṅguliḥ।
tato'rdhāṅgulahīne pradeśinyanāmike।
sārdhatryaṅgulau kaniṣṭhikāṅguṣṭhau।
caturaṅgulotsedhā dvāviṃśatipariṇāhā śirodharā।
dvādaśotsedhaṃ caturviṃśatipariṇāhamānanam॥
asa8.31
pañcāṅgulamāsyam।
caturaṅgulaṃ pṛthak cibukauṣṭhanāsādṛṣṭyantarakarṇalalāṭam। tribhāgāṅgulavistārā nāsāpuṭamaryādā।
dvyaṅgulāyatamaṅguṣṭhodaravistṛtaṃ netram।
tatra śuklāttṛtīyāṃśaṃ kṛṣṇam।
kṛṣṇānnavamāṃśā masūradalamātrā dṛṣṭiḥ।
ṣaḍaṅgulotsedhaṃ dvātriṃśatpariṇāhaṃ śira iti।
sarvaṃ punaḥ śarīramaṅgulāni caturaśītiḥ।
tadāyāmavistārasamaṃ samamucyate।
tatra yathoktaparimāṇamiṣṭamaniṣṭaṃ hīnamadhikaṃ vā।
tathā hrasvadīrghagaurakṛṣṇaromāromasthūlakṛśaṃ ceti॥
asa8.32
iṣṭaṃ punarmahāśarīradarśanavadanahanustanāgrapṛṣṭhasvaramupacitorusthikkaṭīvakṣogrīvātālukamubhayaguṇapāṇipādacibukakarṇalalāṭam।
sūkṣmāsthidantanakhāṅguliparvakeśam।
dīrghāṅgulisakthibāhūcchvāsekṣitanetrajihvam।
vistīrṇāsyādharauṣṭhajihvālalāṭakarṇapaṭhivakṣo'lpameḍhragrīvākeśam।
snigdhatvakkacakarajanayanasvanam।
sthirendriyatvaṅnakhakeśapārśvam।
gambhīranābhisandhisvaram।
gūḍhajatrupṛṣṭhavaṃśadantamūlam।
raktatālvoṣṭhanakhanetrāntamātāmrajihvāhastapādatalam।
kṛṣṇakeśabhrūnetrapakṣmatārakam।
śuklaśuklamaṇḍaladaśanacaritamunnatacittarakandhalalāṭodaramukhanakhapādam।
nīcairbaddhakarṇastananāsāgracaṅkramaṇam।
ghanaskandhakandharādantāṅgulitvaksauhārdam।
tanunakhamadhyajihvam।
vṛttasphiggrīvānakham।
samapṛṣṭhadantalalāṭekṣitam।
tathānupūrvavṛttāvūrū।
dakṣiṇāvartanābhiḥ।
prakṛṣṭāntaraustanau bhruvau ca।
kūrmākṛtayo nakhāḥ pādau ca।
rjvāsyaṃ nāsāvaṃśaśca।
anulbaṇe hanū veṣaśca।
ślakṣṇaṃ tālu jihvā ca।
nātisthūlakṛśāvoṣṭhau dehabandhaśca।
saspandaṃ hṛdayaṃ śaṅkhau manye ca।
soṣmatālupādodaraṃ niśvāsaśca।
pṛṣṭhato'vanatau romaśau ca karṇau।
īṣatpralambinyau bhruvau valinaṃ suśliṣṭasandhyardhacandrākṛtilalāṭamātapatropamaṃ śiraḥ।
naikamūlā mṛdavaḥ keśāḥ dṛḍhaṃ gūḍhaṃ sirāsthisandhi।
prakṛtiyuktāni vātamūtrapurīṣaguhyāni।
hasitaruditāni ca ceṣṭitāni।
tathā snātānuliptamadhaḥprasṛtānupūrvyā śuṣyadiṣṭaṃ śarīramiti bhavati cātra॥
asa8.33
uttarottarasukṣetraṃ garbhīdbhavati nīrujam।
āyāmajñānavijñānervardhamānaṃ śanaiśśubham॥
asa8.34
iti sarvaguṇopete śarīre śaradāṃ śatam।
āyuraiśvaryamiṣṭāśca sarve bhāvāḥ pratiṣṭhitāḥ॥
asa8.35
anutsekamadainyaṃ ca sukhaṃ duḥkhaṃ ca sevate।
satvavāṃstabhyamānastu rājaso naiva tāmasaḥ॥
asa8.36
dānaśīladayāsatyabrahmacaryakṛtajñatāḥ।
rasāyanāni maitrī ca puṇyāyurvṛddhikṛdgaṇaḥ॥

atha navamo'dhyāyaḥ।
asa9.1
athāto vikṛtivijñānīyamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa9.2
svasthānāmāturāṇāṃ vā puruṣāṇāṃ dehāntarābhilāṣiṇāmauṣadhaviṣayamatītāḥ sakalaśarīravyāpino doṣā ghanā ghanā iva varṣamāyuṣaḥ kṣayaṃ sūcayanto'kasmātsvabhāvaviparyāsaṃ janayanti।
tatsamāsato riṣṭamityāhuḥ॥
asa9.3
tatra gauraḥ śyāmaḥ kṛṣṇo gauraśyāmaḥ kṛṣṇaśyāma iti dehaprakṛtivarṇāḥ।tadbhedāśca padmagaurādayaḥ।
nīlaśyāmatāmrahāridraśuklādayastu vikṛtayaḥ।
tatra prakṛtivikṛtivarṇau yugapadaṅge'ṅgaikadeśe vā maraṇāya।
etena glānyupacayaśokaharṣaraukṣyasnehādayastathā prakṛtibhedīyoktānāṃ mahadupacayasūkṣmadīrghāṇāṃ sarveṣāṃ ca doṣādibhāgena pratiniyatānāṃ bhāvānāmnimittato'nyathātvamuktaṃ bhavati॥
asa9.4
chāyāstu śarīre pañca।
tatra khādamalakhaṅgākāśanīlanirmalā sasnehā saprabheva।
vātāt pāṃsubhasmarūkṣā rajo'ruṇā śyāvā niṣprabhā svedamalagandhiḥ।
tejaso hutahutāśanavidyuttaptatapanīyaraktā dṛṣṭisukhā।
ambhaso vaiḍūryendranīlavimalā ghanā susnigdhā।
bhuvo rucirābhā ghanā sthirā snigdhā śuddhā śyāmā śvetā ca।
tāsāṃ vāyavyā vināśāya kleśāya cātimahate।
śeṣāstu sukhodayāḥ॥
asa9.5
sapta prabhā raktā pītā pāṇḍurā sitāsitā śyāvā haritā ca।
tāḥ snigdhā vikāsinyo'malāḥ śubhāḥ।
viparītāstvaśubhāḥ॥
asa9.6
tayorviśeṣāḥ।
chāyāvarṇamākrāmatyāsannā ca lakṣyate pañcabhūtātmikā ca।
prabhā tu varṇaṃ prakāśayati viprakṛṣṭāllakṣyate tejaḥprabhavaiva ca॥
asa9.7
yasya dṛṣṭau praticchāyāmayī kumārikā na dṛśyate sa parāsuḥ॥
asa9.8
yasyātapādarśādiṣvakasmāt praticchāyā chinnā bhinnā hīnādhikākulā naṣṭā jihmā'nyathā vā vikṛtā vā dṛśyate।
yasya lalāṭaṃ na svidyati yasya keśaromāṇyanabhyaktānyabhyaktavad dṛśyante।
nayane cātipraviṣṭe nirgate vistṛte saṅkṣipte saṅkṣiptabhruṇī vinatabhruṇī jihmo viṣame vibhrāntadarśane hīnadarśane nakulābhe kapotābhe alātavarṇe nīlādivikṛtavarṇe aticale stabdhasraste prasrute atyunmiṣite atinimiṣite lulitapakṣmaṇī vā।
nāsikā vātivivṛtātisaṃvṛtā kuṭilā sphuṭitā piṭakācitā śuṣkā vā sa gatāyuḥ॥
asa9.9
yasyādhodharauṣṭho yātyuttarauṣṭhaścordhvamubhau vā pakvajambūnīlau।
dantā vātirūkṣāstāmrāḥ śyāmāḥ paṅkitāḥ puṣpitāḥ saśarkarā vā sahasā vā patanti।
jihvā vā jihmāstabdhā suptāvaliptā gurvī śyāvā śūnā śuṣkā visarpiṇī kaṇṭakāciteva vā।
yasya gaṇḍalalāṭahanubandhāni sthānāccyutānīva srastāni।
yasya na dhatte śiraḥ śirodharāṃ pṛṣṭhaṃ vā svabhāram।
hanū vā vṛṣaṇāvato viparyayo vā।
yasya mūtramatyuṣṇam।
yasya viṣadoṣādvinā svebhyaḥ saromakūpebhyo raktaṃ pravartate।
yasyānimittamaṅgānyatilaghūnyatigurūṇi vā syuḥ samumūrṣuḥ॥
asa9.10
yasyaiko'neko vā svaro gadgado vyaktaḥ kṣāmo dīno vā sahasā lakṣyate।
yo vā vivakṣurmuhyati।
yasyā vā vadato bhṛśamūrdhvamuro rujati।
yasyocchvāso'tidīrgho'tihrasvaḥ pūtigandhiḥ sugandhirvā।
yasyāṅgulaya āyamyamānā na sphuṭeyuḥ।
yasyānyo'nyo'pi kṣutagatamūtraṇādiṣu svabhāvātītaḥ śabdaḥ।
yasyeṣṭo'niṣṭo vā mālyaphalacandanakuṇapādigandho dehamukhamalavraṇavastrādiṣu।
yasya śarīraṃ vairasyātsaurasyādvātyarthaṃ yūkāmakṣikādayastyajanti bhajanti vā।
yasya satatoṣmasvaṅgāvayaveṣu śautyaṃ śīteṣu vā kumudotpalānukāryatiśaityamatisvedo'tistambho vigatamāṃsaśoṇiteṣviva ca sraṃsaḥ।
yasya ca yogotiyogo vā śarīre yugapanmahābhūtānāṃ dṛśyate।
sarve te kālapakvā iti।
bhavati cātra॥
asa9.11
yasyāpūrvāssirālekhā bālendvākṛtayo'pi vā।
lalāṭe bastiśīrṣe vā ṣaṇmāsānna sa jīvati॥
asa9.12
padminīpatravattoyaṃ śarīre yasya dehinaḥ।
plavate plavamānasya ṣaṇmāsaṃ tasya jīvitam॥
asa9.13
haritābhāḥ sirā yasya romakūpāśca saṃvṛtāḥ।
so'mlābhilāṣī puruṣaḥ pittānmaraṇamaśnute॥
asa9.14
yasya gomayacūrṇābhaṃ cūrṇaṃ mūrdhni mukhe'pi vā।
sasnehaṃ mūrdhni dhūmo vā māsāntaṃ tasya jīvitam॥
asa9.15
mūrdhni bhruvorvā kurvanti sīmantāvartakā navāḥ।
mṛtyuṃ svasthasya ṣaḍrātrātrirātrādāturasya tu॥
asa9.16
yasya snātānuliptasya pūrvaṃ śuṣyatyuro bhṛśam।
ārdreṣu sarvagātreṣu so'rdhamāsaṃ na jīvati॥
asa9.17
urasyūṣmā bhavedyasya jaṭhare cātiśītatā।
bhinnaṃ purīṣaṃ tṛṣṇā ca yathā pretastathaiva saḥ॥
asa9.18
mūtraṃ purīṣaṃ niṣṭhyūtaṃ śukraṃ cāpsu nimajjati।
niṣṭhyūtaṃ bahurvarṇaṃ vā yasya māsātsa naśyati॥
asa9.19
svarasya durbalībhāvaṃ hāniṃ vā balavarṇayoḥ।
rogavṛddhimayuktyā ca dṛṣṭvā maraṇamādiśet॥
asa9.20
apasvaraṃ bhāṣamāṇaṃ prāptaṃ maraṇamātmanaḥ।
śrotāraṃ cāsya śabdasya dūrataḥ parivarjayet॥
asa9.21
ūrdhvaśvāsaṃ gatoṣmāṇaṃ śūlopahatavaṅkṣaṇam।
śarma cānadhigacchantaṃ buddhimān parivarjayet॥
asa9.22
yo jātaśītapiṭakaḥ śītāṅgo vā vidahyate।
uṣṇadveṣī ca śītārtaḥ sa pretādhipagocaraḥ॥
asa9.23
yasya rajjurivacchāyā kaṇṭhe saktopalakṣyate।
avaśyaṃ kṛṣyate jantuḥ so'cirādyamakiṅkaraiḥ॥

atha daśamo'dhyāyaḥ।
asa10.1
athāto vikṛtehāvijñānīyamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa10.2
ghanībhūtamivākāśamākāśamiva yo ghanam।
amūrtāmiva mūrtaṃ ca mūrtaṃ vāmūrtavat sthitam॥
asa10.3
tejasvyatejastadvacca śuklaṃ kṛṣṇamasacca sat।
anetrarogaścandraṃ ca bahurūpamalāñchanam॥
asa10.4
jāgradrakṣāṃsi gandharvavan pretānanyāṃśca tadvidhān।
rūpaṃ vyākṛti tadvacca yaḥ paśyati sa naśyati॥
asa10.5
saptarṣīṇāṃ samīpasthāṃ yo na paśyatyarundhatīm।
dhruvamākāśagaṅgāṃ vā na sa paśyati tāṃ samām॥
asa10.6
meghatoyaughanirghoṣavīṇāpaṇavaveṇujān।
śṛṇotyanyāṃśca yaḥ śabdānasato na sato'pi vā॥
asa10.7
niṣpīḍya karṇau śṛṇuyānna yo dhukadhukāsvanam।
tadvadgandharasasparśānmanyate yo viparyayāt॥
asa10.8
sarvaśo vā na yo yaśca dīpagandhaṃ na jighrati।
vidhinā yasya doṣāya svāsthyāyāvidhinā rasāḥ॥
asa10.9
yaḥ pāṃsuneva kīrṇāṅgo yo'ṅge ghātaṃ na vetti vā॥
asa10.10
antareṇa tapastīvraṃ yogaṃ vā vidhipūrvakam।
jānātyatīndriyaṃ yaśca teṣāṃ maraṇamādiśet॥
asa10.11
jihvā śyāvā mukhaṃ pūti savyamakṣi nimajjati।
svagā vā mūrdhni līyante yasya taṃ parivarjayet॥
asa10.12
nikaṣanniva yaḥ pādaucyutāṃsaḥ parisarpati।
hīyate balataḥ śaśvadyo'nnamaśnan hitaṃ bahu॥
asa10.13
yolpāśī bahuviṇmūtro bahvāśī cālpamūtraviṭ।
yo vālpāśī kaphenārto dīrghaṃ śvasiti ceṣṭate॥
asa10.14
dīrghamucchvasya yo hrasvaṃ niśvasya paritāmyati।
hrasvaṃ ca yaḥ praśvasiti vyāviddhaṃ spandate bhṛśam॥
asa10.15
śiro vikṣipate kṛcchrādyoñcayitvā prapāṇikau।
yo lalāṭātssrutasvedaḥ ślathasandhānabandhanaḥ॥
asa10.16
utthāpyamānaḥ sammuhyedyo balī durbalo'pi vā।
utthāna eva svapiti yaḥ pādau vikaroti ca॥
asa10.17
śayanāsanakuḍyādeḥ yo'sadeva jighṛkṣati।
ahāsyahāsī sammudyan yo leḍhi daśanacchadau॥
asa10.18
uttaroṣṭhaṃ parilihan phūtkārāṃśca karoti yaḥ।
yamabhidravati chāyā kṛṣṇā pītāruṇāpi vā॥
asa10.19
bhiṣagbheṣajapānānnagurumitrādviṣaśca ye।
vaśagāḥ sarva evaite vijñeyāḥ samavartinaḥ॥
asa10.20
grīvālalāṭahṛdayaṃ yasya svidyati śītalam।
uṣṇo'paraḥ pradeśaśca śaraṇaṃ tasya devatāḥ॥
asa10.21
yo'ṇujyotiranekāgro duśchāyo durmanāḥ sadā।
baliṃ balibhujo yasya praṇītaṃ nopabhuñjate॥
asa10.22
nirnimittaṃ ca yo medhāṃ śobhāmupacayaṃ śriyam।
prāpnotyato vā vibhraṃśaṃ sa prāpnoti yamakṣayam॥
asa10.23
guṇadoṣamayī yasya svasthasya vyādhitasya vā।
yātyanyathātvaṃ prakṛtiḥ ṣaṇmāsānn sa jīvati॥
asa10.24
bhaktiḥ śīlaṃ smṛtistyāgo buddhirbalamahetukam।
ṣaḍetāni nivartante ṣaḍbhirmāsairmariṣyataḥ॥
asa10.25
mattavadgativākkampamohā māsānmariṣyataḥ।
naśyatyajānan ṣaḍahāt keśaluñcanavedanām॥
asa10.26
na yāti yasya cāhāraḥ kaṇṭhaṃ kaṇṭhāmayādṛte।
preṣyāḥ pratīpatāṃ yānti pretākṛtirudīryate॥
asa10.27
yasya nidrā bhavennityā naiva vā na sa jīvati।
vaktramāpūryate'śrūṇāṃ svidyataścaraṇau bhṛśam॥
asa10.28
cakṣuścākulatāṃ yāti yamarājyaṃ gamiṣyataḥ।
yaiḥ purā ramate bhāvairaratistairna jīvati॥
asa10.29
kathayenna ca pṛṣṭo'pi duḥśravaṃ maraṇaṃ bhiṣak।
gatāsorbandhumitrāṇāṃ na cecchettaṃ cikitsitum॥
asa10.30
yamadūtapiśācādyairyat parāsurupāsyate।
ghnadbhirauṣadhavīryāṇi tasmāttaṃ parivarjayet॥
asa10.31
ariṣṭaṃ nāsti maraṇaṃ dṛṣṭariṣṭaṃ ca jīvitam।
ariṣṭe riṣṭavijñānaṃ na ca riṣṭe'pyanaipuṇāt॥
asa10.32
carakasyeti vacanaṃ suśrutena tu paṭhyate।
dhruvaṃ hi riṣṭe maraṇaṃ brāhmaṇaistat kilāmalaiḥ॥
asa10.33
rasāyanatapodānatatparaiśca nivāryate।
kṛṣṇātreyo dvidhā riṣṭaṃ sthirāsthiravibhedataḥ॥
asa10.34
doṣāṇāmapi bāhulyādriṣṭābhāsaḥ samudbhavet।
taddoṣāṇāṃ śame śāmyetsthāyyavaśyaṃ tu mṛtyave॥
asa10.35
āyurvedaphalaṃ kṛtsnaṃ yadāyurjñe pratiṣṭitam।
riṣṭajñānādṛtastasmātsarvadaiva bhavedbhiṣak॥
athaikādaśo'dhyāyaḥ।
asa11.1
athāto vikṛtavyādhivijñānīyamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa11.2
sarvairyathāsvaṃ hetuprāgrūparūpairatimātrairyasya vyādhirutpadyate।
vyādhitasya vā yasyāśu mukhe pipluvyaṅgalekhātilakālakāḥ।
karajaradaneṣu vā puṣpāṇyudare vā nānāvarṇāḥ sirāḥ।
yasya śuṣyato netropadeho vartmanāsikānyataraśvayathurvartmasraṃso vā।
yasya kṣīṇasya kṣuttṛṣṇā vā hṛdyairbahubhirapyannapānairna śāmyati।
yasya saphenamasṛk prasicyate।
kukṣiśūlaṃ ca।
uraso vā।
yasya śleṣmā nīlapītalohito bahuśaśca।
yasya balavān grīvāvamardo jihvāśoṣaḥ kaṇṭhāsyagudapākaśca।
yasyāmāśayotthā parikartikātitṛṣṇā śakṛdbhedaśca। yasya pakvāśayotthā parikartikātitṛṣṇātimātraśca gudagrahaḥ।
yasyāmapakvāśayānyataramāśritya saṃjñāṃ ca hatvā vāyuḥ kaṇṭhe ghurghurakaṃ karoti।
yasya kṣīṇasya tṛṣṇābhivṛddhirhṛdi śūlaṃ ca।
tathā hidhmāraktātisārau vādhmānātīsārau vā bhṛśaṃ satṛṣṇau।
saparāsuriti bhavati cātra॥
asa11.3
jvaro nihanti balavān gambhīro dairgharātrikaḥ।
sapralāpabhramaśvāsaḥ kṣīṇaṃ śūnaṃ hatānalam॥
asa11.4
akṣāmaṃ saktavacanaṃ raktākṣaṃ hṛdi śūlinam।
saśuṣkakāsaḥpūrvāhṇe yo'parāhṇe'pi vā bhavet॥
asa11.5
balamāṃsavihīnasya śleṣmakāsasamanvitaḥ।
raktapittaṃ bhṛśaṃ raktaṃ kṛṣṇamindradhanuṣprabham॥
asa11.6
tāmrahāridraharitaṃ rūpaṃ raktaṃ pradarśayet।
romakūpapravisṛtaṃ kaṇṭhāsyahṛdaye sajat॥
asa11.7
vāsaso'rañjanaṃ pūti vegavaccātibhūri ca।
vṛddhaṃ pāṇḍujvaracchardikāsaśophātisāriṇam॥
asa11.8
kāsaśvāsau jvaraccharditṛṣṇātīsāraśophinam।
yakṣmā pārśvarujānāharaktacchardyaṃ satāpitam॥
asa11.9
chardirvegavatī mūtraśakṛdgandhiḥ sacandrikā।
sāsraviṭpūyarukkāsaśvāsavatyanuṣaṅgiṇī॥
asa11.10
tṛṣṇānyarogakṣapitaṃ bahirjihvaṃ vicetanam।
madātyayo'tiśītārtaṃ kṣīṇaṃ tailaprabhānanam॥
asa11.11
arśāṃsi pāṇipannābhigudamuṣkāsyaśophinam।
hṛtpārśvāṅgarujācchardipāyupākajvarāturam॥
asa11.12
atīsāro yakṛtpiṇḍamāṃsadhāvanamecakaiḥ।
tulyastailaghṛtakṣīradadhimajjavasāsavaiḥ॥
asa11.13
mastuluṅgamaṣīpūyaveśavārāmbumākṣikaiḥ।
atiraktāsitasnigdhapūtyacchaghanavedanaḥ॥
asa11.14
karburaṃ prasravan dhatūn niṣpurīṣo'thavātiviṭ।
tantumān makṣikākrānto rājīmāṃścandrakairyutaḥ॥
asa11.15
śīrṇapāyuvaliṃ muktanālaṃ parvāsthiśūlinam।
srastapāyuṃ balakṣīṇamannamevopaveśayet॥
asa11.16
satṛṭkāsajvaracchardidāhānāhapravāhikaḥ।
aśmarī śūnavṛṣaṇaṃ baddhamūtraṃ rujārditam॥
asa11.17
mehastṛḍdāhapiṭakāmāṃsakothātisāriṇam।
piṭakā marmahṛtpṛṣṭhastanāṃsagudamūrddhagā॥
asa11.18
parvapādakarasthā vā mandotsāhaṃ pramehiṇam।
sarvaṃ ca māṃsasaṅkothadāhatṛṣṇāmadajvaraiḥ॥
asa11.19
visarpamarmasaṃrodhahidhmāśvāsabhramaklamaiḥ।
gulmaḥ pṛthuparīṇāho ghanaḥ kūrma ivonnataḥ॥
asa11.20
sirānaddho jvaracchardihidhmādhmānarujānvitaḥ।
kāsapīnasahṛllāsaśvāsātīsāraśophavān॥
asa11.21
viṇmūtrasaṅgrahaśvāsaśophahidhmājvarabhramaiḥ।
mūrcchāchardyatisāraiśca jaṭharaṃ hanti durbalam॥
asa11.22
śūnākṣaṃ kuṭilopasthamupaklinnatanutvacam।
virecanahṛtānāhamānahyantaṃ punaḥpunaḥ॥
asa11.23
pāṇḍurogaḥ śvayathumān pītākṣinakhadarśanam।
tandrādāhārucicchardimūrcchādhmānātisāravān॥
asa11.24
anekopadravayutaḥ pādābhyāṃ prasṛto naram।
nārīṃ śopho mukhāddhanti kukṣiguhyādubhāvapi॥
asa11.25
rājīcitaḥ sravaṃśchardijvaraśvāsātisāriṇam॥
asa11.26
jvarātisārau śophānte śvayathurvā tayoḥ kṣaye।
durbalasya viśeṣeṇa jāyante'ntāya dehinaḥ॥
asa11.27
śvayathuryasya pādasthaḥ parisraste ca piṇḍike।
sīdataḥ sakthinī caiva taṃ bhiṣak parivarjayet॥
asa11.28
ānanaṃ hastapādaṃ ca viśeṣādyasya śuṣyataḥ।
śūyete vā vinā dehātsa māsādyāti pañcatām॥
asa11.29
udarī yaśca śophī vā svaṃ na paśyati mehanam।
yasya vā jaṭharonnāmāt paridhānaṃ na tiṣṭhati॥
asa11.30
visarpaḥ kāsavaivarṇyajvaramūrchāṅgabhaṅgavān।
bhramāsyaśophahṛllāsadehasādātisāravān॥
asa11.31
kuṣṭhaṃ viśīryamāṇāṅgaṃ raktanetraṃ hatasvaram।
mandāgniṃ jantubhirjuṣṭaṃ hanti tṛṣṇātisāriṇam॥
asa11.32
vāyuḥ suptatvacaṃ bhugnaṃ kampaśopharujāturam॥
asa11.33
vātāsraṃ mohamūrchāyamadāsvapnajvarānvitam।
śirograhāruciśvāsasaṅkocasphoṭakothavat॥
asa11.34
śirorogāruciśvāsamohaviḍbhedatṛḍbhramaiḥ।
ghnanti sarvāmayāḥ kṣīṇasvaradhātubalānalam॥
asa11.35
vātavyādhirapasmārī kuṣṭhī raktyudarī kṣayī।
gulmī mehī ca tān kṣīṇān vikāre'lpe'pi varjayet॥
asa11.36
balamāṃsakṣayastīvro rogavṛddhirarocakaḥ।
yasyāturasya lakṣyante trīn pakṣānna sa jīvati॥
asa11.37
vātāṣṭhīlātisaṃvṛddhā tiṣṭhantī dāruṇā hṛdi।
tṛṣṇayānuparītasya sadyo muṣṇāti jīvitam॥
asa11.38
śaithilyaṃ piṇḍike vāyurnītvā nāsāṃ ca jihmatām।
kṣīṇasyāyamya manye vā sadyo muṣṇāti jīvitam॥
asa11.39
nābhīgudāntaraṃ gatvā vaṅkṣaṇau vā samāśrayan।
gṛhītvā pāyuhṛdaye kṣīṇadehasya vā balī॥
asa11.40
malān vastiśironābhiṃ vibadhya janayan rujam।
kurvan vaṅkṣaṇayoḥ śūlaṃ tṛṣṇāṃ bhinnapurīṣatām॥
asa11.41
śvāsaṃ vā janayan vāyurgṛhītvā gudavaṅkṣaṇau।
vitatya parśukāgrāṇi gṛhītvoraśca mārutaḥ॥
asa11.42
stimitasyātatākṣasya sadyo muṣṇāti jīvitam॥
asa11.43
sahasā jvarasantāpastṛṣṇāmūrchābalakṣayaḥ।
viśleṣaṇaṃ ca sandhīnāṃ mumūrṣorupajāyate॥
asa11.44
gosarge vadanādyasya svedaḥ pracyavate bhṛśam।
lepajvaropataptasya durlabhaṃ tasya jīvitam॥
asa11.45
pravālagulikābhāsā yasya gātre masūrikāḥ।
utpadyāśu vinaśyanti na cirātsa vinaśyati॥
asa11.46
masūravidalaprakhyāstathā vidumasannibhāḥ।
antarvakrāḥ kiṇābhāśca visphoṭā dehanāśanāḥ॥
asa11.47
kāmalākṣṇormukhaṃ pūrṇaṃ śaṅkhayormuktamāṃsatā।
santrāsaścoṣṇatāṅge ca yasya taṃ parivarjayet॥
asa11.48
akasmādanudhāvacca vighṛṣṭaṃ tvaksamāśrayam।
candanośīramadirākuṇapadhvāṅkṣagandhayaḥ॥
asa11.49
śaivālakukkuṭaśikhākuṅkumālamaṣīprabhāḥ।
antardāhā nirūṣmāṇaḥ prāṇanāśakarā vraṇāḥ॥
asa11.50
yo vātajo na śūlāya syānna dāhāya pittajaḥ।
kaphajo na ca pūyāya marmajaśca ruje na yaḥ॥
asa11.51
acūrṇaścūrṇakīrṇābho yatrākasmācca dṛśyate।
rūpaṃ śaktidhvajādīnāṃ sarvāṃstān varjayed vraṇān॥
asa11.52
viṇmūtramārutavahaṃ kṛmiṇaṃ ca bhagandaram॥
asa11.53
ghaṭṭayan jānunā jānu pādāvuyamya pātayan।
yo'pāsyati muhurvaktramāturo na sa jīvati॥
asa11.54
dantaiśchindan nakhāgrāṇi taiśca keśāṃstṛṇāni vā।
bhūmiṃ kāṣṭhena vilikhan loṣṭaṃ loṣṭena tāḍayan॥
asa11.55
hṛṣṭaromā sāndramūtraḥ śuṣkakāsī jvarī ca yaḥ।
muhurhasan muhuḥ kṣaveḍan śayyāṃ pādena hanti yaḥ॥
asa11.56
muhuśchidrāṇi vimṛśannāturo na sa jīvati॥
asa11.57
ūrdhvaśvāsaṃ gatoṣmāṇaṃ śūlopahatavaṅkṣaṇam।
śarma cānadhigacchantaṃ buddhimān parivarjayet॥
asa11.58
vikārā yasya varddhante prakṛtiḥ parihīyate।
sahasā sahasā tasya mṛtyurharati jīvitam॥
asa11.59
yamuddiśyāturaṃ vaidyaḥ sampādayitumauṣadham।
yatamāno na śaknoti durlabhaṃ tasya jīvitam॥
asa11.60
vijñātaṃ bahuśaḥ siddhaṃ vidhivaccāvacāritam।
na sidhyatyauṣadhaṃ yasya nāsti tasya cikitsitam॥
asa11.61
bhavedyasyauṣadhe'nne vā kalpyamāne viparyayaḥ।
akasmādvarṇagandhādeḥ svastho'pi na sa jīvati॥
asa11.62
nivāte sendhanaṃ yasya jyotiścāpyupaśāmyati॥
asa11.63
āturasya gṛhe yasya bhidyante vā patanti vā।
atimātramamatrāṇi durlabhaṃ tasya jīvitam॥
asa11.64
yaṃ naraṃ sahasā rogo durbalaṃ parimuñcati।
saṃśayaprāptamātreyo jīvitaṃ tasya manyate॥

atha dvādaśo'dhyāyaḥ।
asa12.1
athāto dūtādivijñānīyamadhyāyaṃ vyākhyāsyāmaḥ॥
asa12.2
nirdiṣṭaṃ riṣṭamāturāśrayam।
dūtasyāpi tu jātiveṣabhāṣāceṣṭitadeśakālā vaidyasya ca tatsaṅgamasaṅkalpaprasthānaprayāṇapraveśā grahacāro'pūrvasambhavaḥ svapnadarśanāni ca rogiṇaḥ śubhāśubhaṃ sūcayanti॥
asa12.3
tatrāturādvarṇottamo'nyāśramaḥ pāṣaṇḍaḥ ṣaṇḍo muṇḍī jaṭilaḥ strī vyādhito'neko'jīrṇavivarṇamalinacchinnārdraikavasanaḥ paṅkatailadigdho raktamālyānulepano vikṛtāṅgarūpakarmā kharoṣṭramahiṣavāhano viklabaḥ śvasan rudan niṣṭurāmaṅgalābhidhāyī dūrādāhvayamānastṛṇaloṣṭatuṣāṅgārabhasmatuṣasīsāsthikeśaśirolalāṭanāsikāsyadantajihvāgrīvānakhānāmikāṅgulistanajaṭharanābhipṛṣṭhakaṭīmehanajaṅghākapālapalalopalamusalaśūrpopānanmārjanīśastravastrāntadaśākārpāsabhagnacyutaspṛkkāṣṭhayaṣṭītulārajjupāśacarmaveṇuriktabhājanasnehabhājanadharaḥ pādābhyāṃ bhuvaṃ muñcan vilikhan gṛhītvā pakvaṃ phalaprasāraṃ vā tadvidhamanyadvā vikāratulyaguṇe ca deśe kāle vā dūto vaidyamupasarpannaśubhaḥ॥
asa12.4
tadyathā।
ghṛtodakādidravasamapi sthamātiśītastabdhaḥ pratyuṣasi śleṣmāmaye'śubhaḥ।
pittāmaye tu śubhaḥ।
tathā setubhaṅge chardimehātisārādiṣvaśubhaḥ setubandhe tu śubhaḥ।
tathā madhyāhnobhayasandhyārddharātricaturthīṣaṣṭhīnavamīparvadineṣu grahoparāgotpātadarśanabhraṇīkṛttikārdrāśleṣāmaghāmūlapūrvāsu cāśubho yaśca vaidyaṃ suptaṃ nagnaṃ ca bhūmau śayānamabhyaktaṃ muktakeśaṃ dakṣiṇābhimukhaṃ viklavaṃ chindantaṃ bhindantamagnipitṛkāryapravaṇamaśastaṃ cintayantaṃ kathayantaṃ vopatiṣṭhati।
yo vā diśaṃ yāmyāṃ pratikṛtāñjalirviṣamaikapādasthaḥ।
yasmin vyādhitāśrayaṃ kathayati dūte bhiṣagaśubhamindriyārthamupalakṣayet saṅkalpayedvā taṃ ca nānuyāyāt।
ato'nyathā punaḥ karuṇāpeśalena manasā saumanasyavatā mātāpitṛsamenāturasyātyantamārogyamāśasamānena prayātavyam॥
asa12.5
prasthānagamanapraveśeṣu dadhimadhughṛtalājapuṣpākṣatodumbarāśvatthamuktāmaṇichatradūrvāṅkurādarśakanyādhvajasyandanāṣṭāpadākṣā nṛpaśrītarurbhadrapīṭhāni sasyāni matsyā hayā haṃsacāṣau vṛṣaḥ kesarī dakṣiṇāvartaśaṅkhābjasiddhārthakārocanāḥ svastikastoraṇaṃ kīcakāveṇavo varavadhūrmadasiktagaṇḍo gajastoyalambo'mbudaḥ pūrṇakumbho haridrātririndraḥ phalānyārdramāṃsaṃ sitaṃ cāmaraṃ gauḥ savatsāṅganā putriṇī mānuṣaṃ vardhamānaṃ sahasraṃ bhūmirabhyudvṛtā siddhamannaṃ varāhaśca toyotthitāstriṇayanamadhusūdanaskandapadmāsanāḥ lokapālāḥ surāḥ khaṃ diśo'gniḥ sarāṃsi sravantyaḥ samudrā makhā māruto jyotiṣaṃ dharmaśāstrāṇi tīrthāni kāvyaṃ dharmārthakāmāmṛtaṃ vālakhilyādayo vedavākyaṃ nidhiḥ kaustubhaḥ kāñcanaṃ maṇibhadraḥ sumeruḥ priyaṅguḥ pradīpo vacāmodakau ditiraditirarundhatī rddhiḥ sāvitryumākāśagaṅgā śacī devasenā svadhā śāntirlakṣmīḥ sarasvatyapatyaṃ kṣamā svastiśabdo vaṣaṭkāra auṃkārapuṇyāhadharmakriyāścaitadaṣṭottaraṃ maṅgalānāṃ śataṃ darśanāt sparśanāt kīrtanāccāśubhāni vyapohyārthasiddhiṃ diśantyuttamām।
api ca॥
asa12.6
punnāmānaḥ pakṣiṇo vāmāḥ śivāḥ।
śivā śyāmā piṅgalā kokilāralā cucchundarī sūkarī gṛhagodhikaikaśaphāśca strīnāmāno dakṣiṇāḥ।
śikhī caṇakaśyenagajājakapayaśca।
praveśe tu viparītāḥ।
sarvatra ca dakṣiṇādvāmagamanamiṣṭaṃ śvasṛgālayoḥ।
viparītaṃ mṛgavihaṅgayoḥ।
sarvathāpi darśanaṃ bharadvājacāṣabhāsanakulānām॥
asa12.7
śaśasarpājāvigodhājāvikasūkarāṇāṃ tu kīrtanamiṣṭam।
na darśanaṃ virutaṃ vā।
viparītamṛkṣavānarayoḥ।
sarpamapi tvaniṣṭaṃ saraṭakukkuṭabiḍālolūkānām।
tathā granthyarbudādiṣu chedaśabda iṣṭo gulmodarādiṣu bhedaśabdo'tīsāraraktapittādiṣu ruddhaśabdo'śmaryudarādiṣu pravartanaśabda iti।
evamanye'pi dhvanayo yojyāḥ।
sarvatraiva ca sthirasthāvaravarddhamānatrātācaladhruvakṣemaśivādayaḥ śabdā dhanyavāditrasvarāśca śreṣṭhāḥ॥
asa12.8
kṣatahatapatitākrośaprahāracchedabhedadāhahāhāpratiṣedhādiśabdāḥ cikitsāpratiṣedhāya॥
asa12.9
dīptāyāṃ ca diśi krūrāḥ pakṣimṛgadhvanayo vṛkṣe vā rūkṣaśuṣke savallīkaṇṭake।
tadvidhe vā deśe॥
asa12.10
darśanaṃ ca tṛṇapalalakāṣṭhabhārakarparakaloṣṭādīnāṃ kaṇṭakordhvapādayānaśayanāsanādibhagnopaskarariktakumbhamadyavasātailatilagarbhiṇīścapākavyasanimṛtānāṃ ca।
praveśe cāturagṛhāt pūrvoktamāṅgalyanirgamaḥ।
praviṣṭasya tu bhiṣajaḥ na satkāro lābhatuṣṭistutayaścāśubhāḥ॥
asa12.11
āturasya vakrānuvaktā grahā garhitasthānasthāḥ।
ketuśanirāhubhirjanmarkṣābhibhavo gṛhadāraśayanāsanavāhanamaṇiratnopakaraṇeṣu vā garhitalakṣaṇaprādurbhāvaścikitsāpratiṣedhāya॥
asa12.12
svapnastu svayamanyena vā dṛṣṭaḥ śubhāśubhahetuḥ saptavidho dṛṣṭaḥ śruto'nubhūtaḥ prārthitaḥ saṅkalpito bhāviko doṣajaśca।
tatrādyaḥ pañcavidho'phalaḥ।
tathā yathāsvaprakṛtirvismṛto divātihrasvo'tidorgho nātiśuptadṛṣṭaśca॥
asa12.13
pūrvarātre'lpaṃ cirācca phalaṃ karoti।
gosarge mahatsadyaśca।
nidrayā ca punaranupahataḥ pratīpairvā vacobhirdānayamaniyamādibhirvā॥
asa12.14
tatra yaḥ pretaiḥ saha madyaṃ piban śunākṛṣyate।
sa hanyate jvareṇa।
yo lākṣāraktābhamambaraṃ paśyati yo vā raktadehamālyavastro hasannāryā hriyate sa raktapittena।
yo yāmyāṃ diśaṃ kharoṣṭramahiṣavarāhānyatamena sa yakṣmaṇā।
yasya kaṇṭakinī latā vaṃśastālo vā hṛdi jāyate sa gulmena।
yasya śirasi sa śirorogeṇa vā śiracchedanena।
yasya nagnasyājyāvasiktasyāgnimanarciṣaṃ juhvato jāyante padmānyurasi sa kuṣṭhena।
yaścaṇḍālaiḥ saha snehaṃ pibati sa prameheṇa।
yo mattaḥ so'pasmāreṇa।
yaścandrasūryayoruparāgaṃ paśyati tasya netraroga upajāyate।
yastayoḥ patanaṃ tasya netravināśaḥ॥
asa12.15
yaḥ śaṣkulīrapūrānvābhyavahṛtya pratibuddhaśchardayati yasya śirasi latādayo jāyante vayāṃsi ca nilīyante mauḍyaṃ vā bhavati yo gṛdhrotlūkakākādyaiḥ pretapiśācarakṣodraviḍāndhrastrīcaṇḍālādyairvā parivāryate dakṣiṇābhimukhaṃ vā striyā nṛtyannākṛṣyate antāvasāyibhirvā svayaṃ vā digvāsā yāti śūnyāṭavīṃ vā kapirathena pretaiḥ pravrajitairvā pariṣvajyate nagno vā raktāṃ srajaṃ dhārayati paṅkadigdho hasati nṛtyati vā vetravaṃśakaṇṭakatṛṇagahane saṃsṛjyate patati vā pāṃsūpadhānāyāṃ bhuvi valmīkabhasmaśmaśānaśvabhrāyataneṣu paṅkakūpakaluṣodakeṣu vā majjati srotasā vā hriyate raktakusumavanāṃ bhūmiṃ guhāmandhakārācitāṃ pāpakarmālayaṃ saṃbādhaṃ jananīṃ vā praviśati matsyena vā grasyate।
śmaśrukarma ca yo gātravṛddhiṃ vivāhaṃ cānubhavati śailaprāsādāgrātpatatyārohati vā yūpapuṣpāḍyaśālmalīkovidārakiṃśukapāribhadrakānyo vā parājīyate badhyate chardayati viricyate hṛṣyati labhate vā hiraṇyalohalavaṇatailapiṇyākakārpāsānaśnāti pakvānnaṃ pibati madyaṃ snehaṃ vābhyajyati nirbhartsyate vā kupitaiḥ pitṛbhiḥ candrārkatārādīpadevatānetradarśanānyanupatato naśyato vā paśyati vakraṃ vā bāhumaṅgaṃ vā vibhidyamānaṃ puruṣān vā nagnān kaṣāyavāsaso'saumyān daṇḍapāśahastān kṛṣṇānraktākṣān striyaṃ vā kṛṣṇaśukladarśanāṃ dīrghakeśastanīṃ kālarātrirūpāṃ te vyādhitāḥ pañcatāmāpnuvanti svasthāstu jīvitasandehamiti।
bhavanti cātra॥
asa12.16
manovahānāṃ pūrṇatvāt srotasāṃ prabalairmalaiḥ।
dṛśyante dāruṇāḥ svapnā vināśābhimukhātmabhiḥ॥
asa12.17
akalyāṇamapi svapnaṃ dṛṣṭvā tatraiva yaḥ punaḥ।
paśyet saumyaṃ śubhaṃ tasya śubhameva phalaṃ bhavet॥
asa12.18
devān dvijān govṛṣabhān jīvataḥ suhṛdo nṛpān।
sādhūnyaśasvino vahnimiddhaṃ svacchān jalāśayān॥
asa12.19
kanyāḥ kumārakān gaurān śuklavastrān sutejasaḥ।
narāśanaṃ dīptatanuṃ samantādrudhirokṣitam॥
asa12.20
yaḥ paśyellabhate yo vā chatrādarśaviṣāmiṣam।
śuklāḥ sumanaso vastramamedhyālepanaṃ phalam॥
asa12.21
śailaprāsādasaphalavṛkṣasiṃhanaradvipān।
ārohet go'śvayānaṃ ca tarennadahradodadhīn॥
asa12.22
pūrvottareṇa gamanamagamyāgamanaṃ mṛtiḥ।
sambādhānnissṛtiḥ sparśāstārakācalabhāsvatām॥
asa12.23
rodanaṃ patitotthānaṃ dviṣatāṃ cāvamardanam।
yasya syādāyurārogyaṃ vittaṃ sa bahuśo'śnute॥
asa12.24
pitṛdevadvijātīnāṃ kruddhabhītakṛśātmanām।
malināmbarapuṣpāṇāṃ darśanaṃ na praśasyate॥
asa12.25
teṣāmeva tu tuṣṭānāṃ śuddhapuṣpāmbarātmanām।
darśanaṃ śasyate svapne taiśca sambhāṣaṇaṃ śubham॥
asa12.26
dṛṣṭvā svapnān dāruṇān śobhanān vā।
prātaḥ snātaḥ sarṣapānagnivarṇān।
hutvā sāvitryā sarpiṣāktāṃstilānvā।
pūtaḥ pāpairmucyate vyādhibhiśca॥
asa12.27
maṅgalācārasampannaparivārastathāturaḥ।
śraddadhāno'nukūlaśca prabhūtadravyasaṅgrahaḥ॥
asa12.28
sattvalakṣaṇasaṃyogo bhaktirvaidyadvijātiṣu।
cikitsāyāmanirvedastadārogyasya lakṣaṇam॥
asa12.29
ityatra janmamaraṇaṃ yataḥ samyagudāhṛtam।
śarīrasya tataḥ sthānaṃ śārīramidamucyate॥
iti dvādaśo'dhyāyaḥ॥

