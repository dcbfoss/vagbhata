aṣṭāṅgasaṃgrahaḥ cikitsitasthānam
aci1.1
athāto jvaracikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci1.2
āmāśayastho hatvāgniṃ sāmo mārgān pidhāya yat।
vidadhāti jvaraṃ doṣastasmāt kurvīta laṅghanam॥
aci1.3
prāgrūpeṣu jvarādau vā balaṃ yatnena pālayan।
balādhiṣṭhānamārogyamārogyārthaḥ kriyākramaḥ॥
aci1.4
laṅghanaiḥ kṣapite doṣe dīpte'gnau lāghave sati।
svāsthyaṃ kṣuttṛṅ ruciḥ paktirbalemājaśca jāyate॥
aci1.5
tatrotkṛṣṭe samutkliṣṭe kaphaprāye cale male।
sahṛllāsaprasekānnadveṣakāsaviṣūcike॥
aci1.6
sadyobhuktasya sañjāte jvare sāme viśeṣataḥ।
vamanaṃ vamanārhasya śastaṃ kuryāttadanyathā॥
aci1.7
śvāsātīsārasanmohahṛdrogaviṣamajvarān॥
aci1.8
pippalībhiryutāṃ gālāṃ kaliṅgairmadhukena vā।
pītvoṣṇatoyena vamenmadhbambu lavaṇāmbu vā॥
aci1.9
paṭolanimbakarkoṭavetrapatrajalāni vā।
peyāṃ maṇḍaṃ rasaṃ cekṣormadyaṃ kalpoditāni vā॥
aci1.10
vamanāni prayuñjīta balakālavibhāgavit।
kṛte'kṛte vā vamane jvarī kuryādviśoṣaṇam॥
aci1.11
doṣāṇāṃ samudīrṇānāṃ pācanāya śamāya ca।
āmena bhasmanevāgnau channe'nnaṃ na vipacyate॥
aci1.12
tasmādādoṣapacanājjvaritānupavāsayet।
tṛṣṇagalpālpamuṣṇāmbu pibedvātakaphajvare॥
aci1.13
tat kaphaṃ vilayaṃ nītvā tṛṣṇāmāśu nivartayet।
udīrya cāgniṃ srotāṃsi mṛdūkṛtya viśodhayet॥
aci1.14
līnapittānilasvedaśakṛnmūtrānulomanam।
nidrājāṅyāruciharaṃ prāṇānāmavalambanam॥
aci1.15
viparītamataḥ śītaṃ doṣasaṅghātavardhanam॥
aci1.16
uṣṇamevaṃguṇatve'pi yuñjyānnaikāntapittale।
udriktapitte davathudāhamohātisāriṇi॥
aci1.17
viṣamadyotthite grīṣme kṣatakṣīṇe'srapittini।
ghanacandanaśuṇṭhyambuparpaṭośīrasādhitam॥
aci1.18
śītaṃ tebhyo hitaṃ toyaṃ pācanaṃ tṛḍjvarāpaham।
ūṣmā pittādṛte nāsti jvaro nāstyūṣmaṇā vinā॥
aci1.19
tasmāt pittaviruddhāni tyajet pittādhike'dhikam।
snānābhyaṅgapradehāṃśca pariśeṣaṃ ca laṅghanam॥
aci1.20
ajīrṇa iva śūlaghnaṃ sāme tīvraruji jvare।
na pibedauṣadhaṃ taddhi bhūya evāmamāvahet॥
aci1.21
āmābhibhūtakoṣṭhasya ksīraṃ viṣamaheriva।
sodardapīnasaśvāse jaṅghāparvāsthiśūlini।
vātaśleṣmātmake svedaḥ praśastaḥ sa pravartayet॥
aci1.22
svedamūtraśakṛdvātān kuryādagneśca pāṭavam।
snehoktamācāravidhiṃ sarvataścānupālayet॥
aci1.23
laṅghanaṃ svedanaṃ kālo yavāgvastiktako rasaḥ।
malānāṃ pācanāni syuryathāvasthaṃ krameṇa vā॥
aci1.24
śuddhavātakṣayāgantujīrṇajvariṣu laṅghanam।
neṣyate teṣu hi hitaṃ śamanaṃ yanna karśanam॥
aci1.25
tatrasāmajvarākṛtyā jānīyādaviśoṣitam।
dvidhidhopakramajñānamavekṣeta ca laṅghane॥
aci1.26
yuktaṃ laṅghitaliggaistu taṃ peyābhirupācaret।
yathāsvauṣadhasiddhābhirmaṇḍapūrvābhirāditaḥ॥
aci1.27
ṣaḍahaṃ vā mṛdutvaṃ vā jvaro yāvadavāpnuyāt।
tasyāgnirdīpyate tābhiḥ samidbhiriva pāvakaḥ॥
aci1.28
tāśca bheṣajasaṃyogāllaghutvāccāgnidīpanāḥ।
vātamūtrapurīṣāṇāṃ doṣāṇāṃ cānulomakāḥ॥
aci1.29
svedanāya dravoṣṇatvānmṛdutvāttṛṭpraśāntaye।
āhārabhāvāt prāṇāya saratvāllāghavāya ca॥
aci1.30
jvaraghnā jvarasātmyatvāt tasmāt peyābhirāditaḥ।
upakramejjvarān sarvānṛte madyasamutthitāt॥
aci1.31
prāglājapeyāṃ sujarāṃ saśuṇṭhīdhānyapippalīm।
sasaindhavāṃ tathāmlārthī tāṃ pibet sahadāḍimām॥
aci1.32
sṛṣṭaviḍbahupitto vā saśuṇṭhīmākṣikāṃ himām।
bastipārśvaśiraḥśūlī vyāghrīgokṣurasādhitām॥
aci1.33
pṛśni parṇībalābilvanāgarotpaladhānyakaiḥ।
siddhāṃ jvarātisāryamlāṃ peyāṃ dīpanapācanīm॥
aci1.34
hrasvenapañcamūlena hikkārukśvāsakāsavān।
pañcamūlena mahatā kaphārto yavasādhitām॥
aci1.35
vibaddhavarcāḥ sayavāṃ pippalyāmalakaiḥ kṛtām।
yavāgūṃ sarpiṣā bhṛṣṭāṃ maladoṣānulomanīm॥
aci1.36
cavikāpippalīmūladrākṣāmalakanāgaraiḥ।
koṣṭhe vibaddhe saruji pibettu parikartini॥
aci1.37
kolavṛkṣāmlakalaśīdhāvanīśrīphalaiḥ kṛtām।
asvedanidrastṛṣṇārtaḥ sitāmalakanāgaraiḥ॥
aci1.38
sitābadaramṛdvīkāsārivāmustacandanaiḥ।
tṛṣṇācchardiparīdāhajvaraghnīṃ kṣaudrasaṃyutām॥
aci1.39
kuryāt peyauṣadhaireva rasayūṣādikānapi।
madyodbhave madyanitye pittasthānagate kaphe॥
aci1.40
grīṣme tayorvādhikayostṛṭchardidāhapīḍite।
ūrdhvaṃ pravṛtte rakte ca peyāṃ necchanti teṣu tu॥
aci1.41
drākṣādāḍimakāśmaryapathyā pīluparūṣakaiḥ।
samadhūkaiḥ sabadaraiḥ sakṣaudrān sasitopalān॥
aci1.42
jvaraghnaistoyamṛditairadbhirvā lājatarpaṇān।
pibet susūkṣmarajasastato jīrṇe tu tarpaṇe॥
aci1.43
yavāgvāṃ vaudanaṃ kṣudvānaśnīyādbhṛṣṭataṇḍulam।
dakalāvaṇikairyūṣaiḥ rasairvā mudgalāvajaiḥ॥
aci1.44
ityayaṃ ṣaḍaho neyo balaṃ doṣaṃ ca rakṣatā।
tataḥ pakveṣu doṣeṣu laṅghanādyaiḥ praśasyate॥
aci1.45
kaṣāyo doṣaśeṣasya pācanaḥ śamano'thavā।
tiktaḥ pitte viśeṣeṇa prayojyaḥ kaṭukaḥ kaphe॥
aci1.46
pittaśleṣmaharatve'pi kaṣāyaḥ sa na śasyate।
navajvare malastambhāt kaṣāyo viṣamajvarān॥
aci1.47
kurute'rucihṛllāsahidhmādhmānādikānapi।
na cyavante na pacyante kaṣāyastambhitā malāḥ॥
aci1.48
tiryaggatā vimārgā vā vardhayantyapi ca jvaram।
baddhāmakaphavātatvācchūlānāhādikānapi॥
aci1.49
saptāhādauṣadhaṃ keṃcidāhuranye daśāhataḥ।
kecillaghvannabhuktasya yojyamāmolbaṇe na tu॥
aci1.50
tīvrajvaraparītasya doṣavegodaye yataḥ।
doṣe'thavātinicite tandrāstaimityakāriṇi॥
aci1.51
apacyamānaṃ bhaiṣajyaṃ bhūyo jvalayati jvaram।
yadā jvaro mṛdurdeho laghuḥ pracalitā malāḥ॥
aci1.52
acirajvaritasyāpi yojayedbheṣajaṃ tadā।
mustayā parpaṭaṃ yuktaṃ śuṇṭhyā dusparśayāpi vā॥
aci1.53
pākyaṃ śītakaṣāyaṃ vā pāṭhośīraṃ savālakam।
pibettadvacca bhūnimbaguḍūcīmustanāgaram॥
aci1.54
yathāyogamime yojyāḥ kaṣāyā doṣapācanāḥ।
jvarārocakatṛṣṇāsyavairasyāpaktināśanāḥ॥
aci1.55
pāṭhendrayavabhūnimbamustaparpaṭakāmṛtāḥ।
jayantyāmamatīsāraṃ jvaraṃ ca samahauṣadhāḥ॥
aci1.56
durālabhāmṛtāmustānāgaraṃ vātaje jvare।
athavā pippalīmūlaguḍūcīviśvabheṣajam॥
aci1.57
kanīyaḥ pañcamūlaṃ ca pitte kṣaudrasamanvitāḥ।
kaliṅgamustakaṭukā mustāparpaṭakaṃ tathā॥
aci1.58
sadhanvayāsabhūnimbaṃ vatsakādyo gaṇaḥ kaphe।
athavā vṛṣagāṅgeyī śṛṅgevaradurālabhāḥ॥
aci1.59
rugvibandhānilaśleṣmayukte dīpanapācanam।
abhayāpippalīmūlaśamyākakaṭukāghanam॥
aci1.60
kaliṅgakāḥ paṭolasya patraṃ kaṭukarohiṇī।
paṭolaṃ sārivā mustā pāṭhā kaṭukarohiṇī॥
aci1.61
paṭolanimbatriphalāmṛdvīkāmustavatsakāḥ।
kirātatiktamamṛtā candanāṃ viśvabheṣajam॥
aci1.62
dhātrī mustāmṛtākṣaudramardhaślokasamāpanāḥ।
pañcaite santatādīnāṃ pañcānāṃ śamanā matāḥ॥
aci1.63
paṭolendrayavāriṣṭabhadramustāmṛtādvayam।
sārivādvitayaṃ pāṭhā trāyantī kaṭurohiṇī॥
aci1.64
paṭolāriṣṭamṛdvīkāśamyākatriphalāvṛṣam।
candanośīradhānyābdaguḍūcīviśvabheṣajam॥
aci1.65
devadārusthirāśuṇṭhīvāsādhātrīharītakīḥ।
pañca pañca jvarān ghnanti yogā madhusitotkaṭāḥ॥
aci1.66
saguḍāḥ sārivādrākṣāśatāhvākaṇareṇukāḥ।
kāśmaryasārivādrākṣātrāyamāṇāmṛtāguḍāḥ॥
aci1.67
śatapuṣpāvacākuṣṭhadevadāruhareṇukāḥ।
śarkarāmadhusaṃyuktāḥ samāṃsīmustadhānyakāḥ॥
aci1.68
kṛṣṇāpunarnavādrākṣāśatāhvāguḍasārivāḥ।
śāliparṇībalādrākṣāsārivācchinnasambhavāḥ॥
aci1.69
āragvadho balā rāsnā kāśmaryaṃ madhukaṃ guḍaḥ।
śatāvarīcchinnaruhāsvaraso vā guḍānvitaḥ॥
aci1.70
sakṛṣṇājīrakasitānāgaraścāmṛtārasaḥ।
vātajvaraṃ jayanyūśu kevalo vāmṛtārasaḥ॥
aci1.71
bhārṅgīsaralagāṅgeyīdārukuṣṭhailavālukam।
koṣṇaṃ ghṛtaguḍopetaṃ pibedvā vātaje jvare॥
aci1.72
paṭolādiguḍūcyādī sūtroktau pittaje jvare।
añjanādiḥ sakāśmaryaḥ sārivādiḥ saśarkaraḥ॥
aci1.73
sitāmadhukakāśmaryaśītośāriparūṣakam।
guḍūcīsārivāloddhrakamalotpalaśarkarāḥ॥
aci1.74
drākṣābhayātiktaghanaśamyākaphalaparpaṭam।
śyāmāparpaṭaduḥsparśātiktātiktasitāvṛṣāḥ॥
aci1.75
śarkarātiktakaṭukātrāyamāṇābibhītakam।
guḍūcyāmalakairyuktaḥ kevalo vāpi parpaṭaḥ॥
aci1.76
kaṣāyo vā himastiktādrākṣāmadhukanimbajaḥ।
pittajvaraghnī kaṭukā ślakṣṇāpiṣṭā saśarkarā॥
aci1.77
kaphaje'tiviṣośīrapaṭolamaricakṣapāḥ।
samūrvendrayavadvīpikuṣṭhanimbavacāguḍāḥ॥
aci1.78
saptacchadāmṛtānimbasphūrjātaṃ mākṣikānvitam।
niśātrikaṭukaṃ tiktānāgapuṣpakaliṅgakāḥ॥
aci1.79
sārivātiviṣākuṣṭhaduḥsparśāmustagugguluḥ।
parūṣaṃ triphalā tiktā bījaṃ vṛṣakajaṃ ghanam॥
aci1.80
nāgaratriphalāmustāmūrvāpāṭhāḥ samākṣikāḥ।
saṃsargasannipāteṣu miśrānetān vikalpayet॥
aci1.81
gokaṇṭakabalādarbhāḥ sasitā vātapittaje।
drākṣāmalakabhūnimbāḥ saguḍūcīśaṭhīguḍāḥ॥
aci1.82
trāyantī sārivādrākṣā kāśmaryacchinnajāguḍāḥ।
drākṣāmasūratrāyantīguḍūcīsārivābalāḥ॥
aci1.83
drākṣāmadhūkamadhukaloddhrakāśmaryasārivāḥ।
mustāmalakaddrīberapadmakesarapadmakam॥
aci1.84
mṛṇālacandanośīranīlotpalaparūṣakam।
phāṇṭo himo vā drākṣādirjātīkusumavāsitaḥ॥
aci1.85
yukto madhusitālājairjayatyanilapittajam।
jvaraṃ madātyayaṃ chardi mūrchāṃ dāhaṃ śramaṃ bhramam।
ūrdhvagaṃ raktapittaṃ ca pipāsāṃ kāmalāmapi॥
aci1.86
kaphavāte vacātiktāpāṭhāragvadhavatsakāḥ॥
aci1.87
pippalīcūrṇayukto vā kvāthaśchinnodbhavodbhavaḥ।
vyāghrīśuṇṭhyamṛtākvāthaḥ pippalīcūrṇasaṃyutaḥ॥
aci1.88
vātaśleṣmajvaraśvāsakāsapīnasaśūlajit।
pathyā kustumbarīmustāśuṇṭhīkattṛṇaparpaṭam॥
aci1.89
sakaṭphalavacābhārṅgīdevāhvaṃ madhuhiṅgumat।
kaphavātajvaraṣṭhīvakukṣihṛtpārśvavedanāḥ॥
aci1.90
kaṇṭhāmayāsyaśvayathukāsaśvāsānniyacchati॥
aci1.91
āragvadhādiḥ sakṣaudraḥ kaphapittajvaraṃ jayet।
tathā tiktāvṛṣośīratrāyantītriphalāmṛtāḥ।
paṭolātiviṣānimbamūrvādhanvayavāsākāḥ॥
aci1.92
vṛṣapuṣpacchadarasaḥ śarkarāmākṣikānvitaḥ।
pittaśleṣmajvaraṃ hanti sāsṛkpittaṃ sakāmalam॥
aci1.93
anantāviśvabhaiṣajyakaṭukātoyatoyadāḥ।
jvaratṛḍbhramasammohadhūmakāmlakanāśanāḥ॥
aci1.94
sannipātajvare vyāghnīdevadāruniśādvayam।
paṭolapatranimbatvak triphalākaṭukāyutam॥
aci1.95
mustāparpaṭakaṃ pathyā mṛdvīkā kaṭurohiṇī।
trāyantīkaṇatanmūladrākṣāpathyāmadhūlikāḥ॥
aci1.96
triphalośīraṣaḍgranthāyaṣṭīmadhubalāghanāḥ।
nāgaraṃ pauṣkaraṃ mūlaṃ guḍūcī kaṇṭakārikā॥
aci1.97
sakāsaśvāsapārśvārtau vātaśleṣmottare jvare।
madhūkapuṣpamṛdvīkā trāyamāṇā parūṣakam॥
aci1.98
sośīratiktātriphalākāśmaryaṃ kalpayeddhimam।
kaṣāyaṃ taṃ piban kāle jvarān sarvānapohati॥
aci1.99
jātyāmalakamustāni tadvaddhanvayavāsakam।
baddhaviṭ kaṭukādrākṣātrāyantītriphalāguḍān॥
aci1.100
jīrṇauṣadho'nnaṃ peyādyamācarecchleṣmavānna tu।
peyā kaphaṃ vardhayati paṅkaṃ pāṃsuṣu vṛṣṭivat॥
aci1.101
śleṣmābhiṣyaṇṇadehānāmataḥ prāgapi yojayet।
yūṣān kulatthacaṇakakalāyādikṛtān laghūn।
rūkṣāṃstiktarasopetān hṛdyān rucikarān paṭūn॥
aci1.102
raktādyāḥ śālayo jīrṇāḥ ṣaṣṭikāśca jvare hitāḥ।
śleṣmottare vītatuṣāstathā vāṭyakṛtā yavāḥ॥
aci1.103
odanastaiḥ sruto dvistriḥ prayoktavyo yathāyatham।
doṣadūṣyādibalato jvaraghnakvāthasādhitaḥ॥
aci1.104
mudgādyairlaghubhiryūṣāḥ kulatthaiśca jvarāpahāḥ।
kāravellakakarkoṭabālamūlakaparpaṭaiḥ।
vārtākanimbakusumapaṭolaphalapallavaiḥ॥
aci1.105
atyantalaghubhirmāṃsairjāṅgalaiśca hitā rasāḥ।
vyāghrīparūṣatarkārīdrākṣāmalakadāḍimaiḥ॥
aci1.106
saṃskṛtāḥ pippalīśuṇṭhīdhānyajīrakasaindhavaiḥ।
sitāmadhubhyāṃ prāyeṇa saṃyutā vā kṛtākṛtāḥ॥
aci1.107
anamlatakrasiddhāni rucyāni vyañjanāni ca।
acchānyanalasampannānyanupāne'pi yojayet।
tāni kvathitaśītaṃ ca vāri madyaṃ ca sātmyataḥ॥
aci1.108
kaṣāyapānapathyānnairdaśāha iti laṅghate।
sarpirdadyāt kaphe mande vātapittottare jvare।
pakveṣu doṣeṣvamṛtaṃ tadviṣopamamanyathā॥
aci1.109
daśāhe syādatīte'pi jvaropadravavṛddhikṛt।
laṅghanādikramaṃ tatra kuryādā kaphasaṅkṣayāt॥
aci1.110
sajvaraṃ jvaramuktaṃ vā dinānte bhojayellaghu।
śleṣmakṣayavivṛddhoṣmā balavānanalastadā॥
aci1.111
yathocite'thavā kāle doṣasātmyānurodhataḥ।
prāgalpavahnirbhuñjāno na hyajīrṇena pīḍyate॥
iti prathamo'dhyāyaḥ॥
atha dvitīyo'dhyāyaḥ।
aci2.1
athāto jīrṇajvaracikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci2.2
dehadhātvabalatvena jvaro jīrṇo'nuvartate॥
aci2.3
rūkṣaṃ hi tejo jvarakṛttejasā rūkṣitasya ca।
vamanasvedakālāmbukaṣāyalaghubhojanaiḥ॥
aci2.4
yaḥ syādatibalo dhātuḥ sahacārī sadāgatiḥ।
tasya saṃśamanaṃ sarpirdīptasyevāmbu veśmanaḥ॥
aci2.5
vātapittajitāmagnyaṃ saṃskāramanurudhyate।
sutarāṃ taddhyato dadyādyathāsvauṣadhasādhitam॥
aci2.6
viparītaṃ jvaroṣmāṇaṃ jayet pittaṃ ca śaityataḥ।
snehādvātaṃ ghṛtaṃ tulyaṃ yogasaṃskārataḥ kapham॥
aci2.7
pūrve kaṣāyāḥ saghṛtāḥ sarve yojyā yathāmalam।
triphalāpicumandatvaṅmadhukaṃ bṛhatīdvayam।
samasūradalaṃ kvāthaḥ saghṛto jvarakāsahā॥
aci2.8
nidigdhikātāmalaphītrāyamāṇākaliṅgakaiḥ।
kṛṣṇāṃśumatyativiṣākaṭukāsevyacandanaiḥ॥
aci2.9
dhātrībilvaghanadrākṣāsārivābhiśca sādhitam।
hanti sadyo ghṛtaṃ jīrṇajvaraṃ kāsaṃ halīmakam।
aruciṃ viṣamaṃ vahniṃ yakṣmāṇaṃ ca navotthitam॥
aci2.10
vāsāguḍūcītriphalātrāyamāṇāyavāsakāt।
kvāthe kṣīre ca vipacet jvaraghnaṃ kalkitairghṛtam।
pippalīmustamṛdvīkācandanotpalanāgairaḥ॥
aci2.11
balādurālabhāmustātrāyatīnimbaparpaṭam।
pañcamūladvayaṃ yacca kvāthayitvā ghṛtaṃ pacet।
sakṣīraṃ kalkitairdrākṣāmedāmalakapauṣkaraiḥ॥
aci2.12
śaṭhītāmalakīyuktaistacca jvaraharaṃ param।
kṣayakāsaśiraḥpārśvahṛcchūlāṃsābhitāpanut॥
aci2.13
kulatthakolatriphalādaśamūlayavān pacet।
dvipalān saliladroṇe pūte piṣṭvāksakān kṣipet॥
aci2.14
pañcakolakasaptāhvavayasthānimbatumburūn।
śaṭhīpuṣkaramūlārkamūlaprativiṣāvacāḥ॥
aci2.15
kirātatiktakaṃ mustaṃ karkaṭākhyāṃ durālabhām।
naktamālamubhe pāṭhe kaṭukāśigrutejanīḥ॥
aci2.16
somavalkadvirajanīkaṇṭakīkaṇṭakārikāḥ।
paṭolahiṅgugojihvākebukaṃ madanājjhaṭā॥
aci2.17
lavaṇāni palāṃśāni kṣārānardhapalonmitān।
prasthaṃ cājyasya tatsiddhaṃ dīpanaṃ kaphavātajit॥
aci2.18
hṛtplīhagrahaṇīgulmakāsaśvāsārśasāṃ hitam।
dīrghajvarābhibhūtānāṃ jvariṇāmamṛtopamam॥
aci2.19
mañjiṣṭhātiviṣāpathyāvacānāgararohiṇīḥ।
devadāru haridrāṃ ca droṇe'pāṃ pālikān pacet।
kvāthe'smin sādhayet piṣṭairghṛtaprasthaṃ picūnmitaiḥ॥
aci2.20
śṛṅgaverakaṇāhiṅgudvikṣārapaṭupañcakaiḥ।
tatkaphāvṛtasarvotthajvariṇāmamṛtopamam॥
aci2.21
vardhmahidhmāruciśvāsakāsapāṇḍuvikāriṇām।
galagraha (granthi) pramehārśaḥ plīhāpasmāraśophinām।
udāvartaparītānāṃ mandāgnikṛmikoṣṭhinām॥
aci2.22
guḍūcyā rasakalkābhyāṃ triphalāyā vṛṣasya ca।
mṛdvīkāyā balāyāśca siddhāḥ snehā jvaracchidaḥ॥
aci2.23
jīrṇe ghṛte ca bhuñjīta mudumāṃsarasaudanam।
balaṃ hyalaṃ doṣaharaṃ paraṃ tacca balapradam॥
aci2.24
kaphapittaharā mudgakāravellādijā rasāḥ।
prāyeṇa tasmānna hitā jīrṇe vātottare jvare।
śūlodāvartaviṣṭambhajananā jvaravardhanāḥ॥
aci2.25
na śāmyatyevamapi cejjvaraḥ kurvīta śodhanam।
śodhanārhasya vamanaṃ prāguktaṃ tasya yojayet।
āmāśayagate doṣe balinaḥ pālayan balam॥
aci2.26
santarpaṇotthe vamanaṃ pippalīlavaṇāmbunā।
śarkarāmākṣikāmbhobhirdāhatṛṣṇolbaṇe jvare॥
aci2.27
pakve tu śithile doṣe jvare vā viṣamadyaje।
modakaṃ triphalāśyāmātrivṛtpippalikesaraiḥ॥
aci2.28
sasitāmadhubhirdadyādvyoṣādyaṃ vā virecanam।
drākṣādhātrīrasaṃ tadvatsadrākṣāṃ vā harītakīm।
rasamāmalakānāṃ vā ghṛtabhṛṣṭaṃ jvarāpaham॥
aci2.29
lihyādvā trivṛtaścūrṇaṃ kṛṣṇātriphalayostathā।
sarpirmadhubhyāṃ triphalāṃ pibedrāksārasena vā॥
aci2.30
āragvadhaṃ vā payasā mṛdvīkānāṃ rasena vā।
triphalāṃ trāyamāṇāṃ vā payasā jvaritaḥ pibet॥
aci2.31
saghṛtaṃ triphalākvāthaṃ sarpiṣā vā vinā śṛtam।
payo'nupānamuṣṇaṃ vā mṛdvīkāsvarasaṃ pibet।
viriktānāṃ ca saṃsargī maṇḍapūrvā yathākramam॥
aci2.32
cyavamānaṃ jvarotkliṣṭamupekṣeta malaṃ sadā।
pakvo'pi hi vikurvīta doṣaḥ koṣṭhe kṛtāspadaḥ॥
aci2.33
atipravartamānaṃ vā pācayan saṅgrahaṃ nayet॥
aci2.34
āmasaṅgrahaṇe doṣā doṣopakrama īritāḥ॥
aci2.35
pāyayeddoṣaharaṇaṃ mohādāmajvare tu yaḥ।
prasuptaṃ kṛṣṇasarpaṃ sa karāgreṇa parāmṛśet॥
aci2.36
jvarakṣīṇasya na hitaṃ vamanaṃ na virecanam।
kāmaṃ tu payasā tasya nirūhairvā harenmalān॥
aci2.37
kṣīrocitasya prakṣīṇaśleṣmaṇo dāhatṛṅvataḥ।
kṣīraṃ pittānilārtasya pathyamapyatisāriṇaḥ॥
aci2.38
tadvapurlaṃghanottaptaṃ pluṣṭaṃ vanamivāgninā।
divyāmbu jīvayettasya jvaraṃ cāśu niyacchati॥
aci2.39
saṃskṛtaṃ śītamuṣṇaṃ vā tasmāddhāroṣṇameva vā।
vibhajya kāle yuñjīta jvariṇaṃ hantyato'nyathā॥
aci2.40
payaḥ saśuṇṭhīkharjūramṛdvīkāśarkarāghṛtam।
śṛtaśītaṃ madhuyutaṃ tṛḍdāhajvaranāśanam॥
aci2.41
tadvaddrākṣābalāyaṣṭīsāribākaṇacandanaiḥ।
caturguṇenāmbhasā vā pippalyā vā śṛtaṃ pibet॥
aci2.42
kāsācchvāsācchiraśśūlān pārśvaśūlāccirajvarāt।
mucyate jvaritaḥ pītvā pañcamūlīśṛtaṃ payaḥ॥
aci2.43
śṛtamareṇḍamūlena bālavilvena vā jvarāt।
dhāroṣṇaṃ vā payaḥ pītvā vibaddhānilavarcasaḥ।
saraktapicchātisṛteḥ satṛṭśūlapravāhikāt॥
aci2.44
siddhaṃ śuṇṭhībalāvyāghnīgokaṇṭakaguḍaiḥ payaḥ।
śophamūtraśakṛdvātavibandhajvarakāsajit॥
aci2.45
vṛścīvabilvavarṣābhūsādhitaṃ jvaraśophanut।
śiṃśipāsārasiddhaṃ ca kṣīramāśu jvarāpaham॥
aci2.46
nirūhastu balaṃ vahniṃ vijvaratvaṃ mudaṃ rucim।
doṣe yuktaḥ karotyāśu pakve pakvāśayaṃ gate॥
aci2.47
pittaṃ vā kaphapittaṃ vā pakvāśayagataṃ haret।
sraṃsanaṃ trīnapi malān bastiḥ pakvāśayāśrayān॥
aci2.48
prakṣīṇakaphapittasya trikapṛṣṭhakaṭīgrahe। dīptāgnerbaddhaśakṛtaḥ prayuñjītānuvāsanam॥
aci2.49
paṭolanimbacchadanakaṭukācaturaṅgulaiḥ।
sthirābalāgokṣurakamadanośīravālakaiḥ॥
aci2.50
payasyardhodake kvāthaṃ kṣīraśeṣaṃ vimiśritam।
kalkitairmustamadanakṛṣṇāmadhukavatsakaiḥ।
bastiṃ madhughṛtābhyāṃ ca pīḍayejjvaranāśanam॥
aci2.51
catasraḥ parṇinīryaṣṭīphalośīranṛpadrumān।
kvāthayet kalkayedyaṣṭīśatāhvāphalinīphalam।
mustaṃ ca bastiḥ saguḍakṣaudrasarpirjvarāpahaḥ॥
aci2.52
trāyamāṇāmṛtāyaṣṭīmadanāṃśumatīdvayaiḥ।
sabalācandanavṛṣairjāṅgalaiśca mṛgadvijaiḥ॥
aci2.53
kvāthe kṛte kṣipet piṣṭvā phalayaṣṭīkaṇāghanam।
sa sadyo jvarahā bastiḥ sājyakṣaudro'lpasaindhavaḥ॥
aci2.54
āmrādīnāṃ tvacaṃ śaṅkhaṃ candanaṃ madhukotpalam।
svarṇagaurikamāñjiṣṭhāmṛṇālāñjanapadmakam॥
aci2.55
kṣīreṇa kalkitaṃ bastiṃ śītaṃ samadhuśarkaram।
dāhajvaraharaṃ dadyātsiddhaṃ taiścānuvāsanam॥
aci2.56
jīvantīṃ madanaṃ medāṃ pippalīṃ madhukaṃ vacām।
ṛddhiṃ rāsnāṃ bilvaṃ śatapuṣpāṃ śatāvarīm॥
aci2.57
piṣṭvā kṣīraṃ jalaṃ sarpistailaṃ caikatra sādhitam।
jvare'nuvāsanaṃ kuryāttathā snehaṃ yathāmalam॥
aci2.58
candanāgarukāśmaryapaṭolamadanotpalaiḥ।
paṭolāriṣṭamadanaguḍūcīmadhukairapi।
ye ca siddhiṣu vakṣyante bastayo jvaranāśanāḥ॥
aci2.59
śiroruggauravaśleṣmaharamindriyabodhanam।
jīrṇajvare rucikaraṃ dadyānnasyaṃ virecanam।
snaihikaṃ śūnyaśiraso dāhārte pittanāśanam॥
aci2.60
dhūmagaṇḍūṣakavalān yathādoṣaṃ ca kalpayet।
pratiśyāyāsyavairasyaśiraḥ kaṇṭhāmayāpahān॥
aci2.61
arucau mātuluṅgasya kesaraṃ sājyasaindhavam।
dhātrīdrākṣāsitānāṃ vā kalkamāsyena dhārayet॥
aci2.62
yathopaśayasaṃsparśān śītoṣṇadravyakalpitān।
abhyaṅgālepasekādīn jvare jīrṇe tvagāśrite।
kuryādañjanadhūpāṃśca tathaivāgantuje'pi tān॥
aci2.63
dāhe sahasradhautena sarpiṣābhyaṅgamācaret॥
aci2.64
sūtroktaiśca gaṇaistaistairmadhurāmlakaṣāyakaiḥ।
dūrvādibhirvā pittaghnaiḥ śodhanādigaṇoditaiḥ॥
aci2.65
śītavīryairhimasparśaiḥ kvāthakalkīkṛtaiḥ pacet।
tailaṃ sakṣīramabhyaṅgātsadyo dāhajvarāpaham॥
aci2.66
candanaṃ madhukaṃ kālā drākṣā madhurasā niśā।
tatsiddhaṃ pūrvavattailaṃ dāhajvaraharaṃ param॥
aci2.67
śiro gātraṃ ca taireva nātipiṣṭaiḥ pralepayet।
tatkvāthena parīṣekamavagāhaṃ ca yojayet।
tathāranālasalilakṣīraśuktaghṛtādibhiḥ॥
aci2.68
kapitthamātuluṅgāmlavidārīlodhradāḍimaiḥ।
badarīpallavotthena phenenāriṣṭakasya vā॥
aci2.69
karpūrapadmakośīrakālīyāmbukucandanaiḥ।
tuṅgapriyaṅguśaivālakamalotpalakardamaiḥ॥
aci2.70
vetrāgralodhrapuṇḍrāhvairāranālena kalkitaiḥ।
lepā vyastaiḥ samastairvā dāhaghnā varṇakāriṇaḥ॥
aci2.71
dhātrītvakpatranaladaśaṅkhavyāghranakhotpalaiḥ।
candanāñjanamustaiśca savṛkṣāmlāmlavetasaiḥ॥
aci2.72
sajīvakaiḥ samadhukaiḥ sapalāśaiḥ sadāḍimaiḥ।
bījapūrarasakṣaudraśuktayuktaiḥ pralepitaiḥ॥
aci2.73
śirasyaṅge ca tṛṭchardidāhamohaśirorujaḥ।
naśyanti gaṇḍāḥ piṭakāḥ pralāpaśca jvarārtijaḥ॥
aci2.74
gaurāmalakakalkaśca sāmlaḥ sājyaśca tadguṇaḥ।
madhūkamadhukodīcyanīlotpalamadhūlikāḥ॥
aci2.75
jayanti madhusarpirbhyāṃ līḍhā dāhajvarabhramān।
kāsāsṛkpittavīsarpaśvāsahidhmāvamīrapi॥
aci2.76
vāmyaṃ ca vāmayedāśu śītena madhuvāriṇā।
yo varṇitaḥ pittaharo doṣopakramaṇe kramaḥ।
taṃ ca śīlayataḥ śīghraṃ sadāho naśyati jvaraḥ॥
aci2.77
vallakīmadhuraṃ gītaṃ candrikā harmyamastakam।
haranti dāhaṃ hārāśca haricandanaśītalāḥ॥
aci2.78
dāhaṃ mandāniloddhūtāḥ kulyāḥ salilamālinaḥ।
calatpravālāṅgulibhistarjayanti mahādrumāḥ॥
aci2.79
vācaḥ śiśūnāmavyaktā yoṣito madanāturāḥ।
dāhaṃ nirbhatsayantyāśu sajjanānāṃ ca sūnṛtāḥ॥
aci2.80
rucibhedānurodhena nānāśaktisamanvitaḥ।
dāhaśītajvaraharaḥ kāntākāntāṅgasaṅgamaḥ।
dāhaśītavyupaśame tāstato'panayet punaḥ॥
aci2.81
vīryoṣṇairuṣṇasaṃsparśaistagarāgarukuṅkumaiḥ।
kuṣṭhasthauṇeyaśaileyasaralāmaradārubhiḥ॥
aci2.82
nakharāsnāpuravacācaṇḍalaudvayacorakaiḥ।
pṛthvīkāśigrusurasahiṃsrādhyāmakasarṣapaiḥ॥
aci2.83
daśamūlamṛtairaṇḍadvayapattūrarohiṣaiḥ।
tamālapatrapūtīkasallakīdhānyadīpyakaiḥ॥
aci2.84
misimāṣakulatthāgniprakīryānākulīdvayaiḥ।
anyaiśca tadvidhairdravyaiḥ śīte tailaṃ jvare pacet॥
aci2.85
kvathitaiḥ kalphitairyuktaiḥ surāsauvīrakādibhiḥ।
tenābhyajyāt sukhoṣṇena taiḥ supiṣṭaiśca lepayet॥
aci2.86
kavoṣṇaistaiḥ parīṣekamavagāhaṃ ca yojayet।
kevalairapi tadvacca śuktagomūtramastubhiḥ॥
aci2.87
kuṅkumāgarukastūrīnakhailāsuradārubhiḥ।
śaileyacaṇḍātvaṅmustarāsnākapivacāmayaiḥ॥
aci2.88
pṛthak pradehāḥ sarvairvā śītaghnā dṛḍhakalkitāḥ।
yavacūrṇaṃ ghṛtābhyaktaṃ pacet kṣīre caturguṇe॥
aci2.89
darvīpralepanaṃ lepaṃ jvarārtasya prayojayet।
āragvadhādivargaṃ ca pānābhyañjanalepane॥
aci2.90
dhūpānagarujānye ca vakṣyante viṣamajvare।
agnyanagnikṛtān svedān svedi bheṣajabhojanam॥
aci2.91
saṃsargabalayoge ca vātaśleṣmanibarhaṇam।
garbhabhūveśmaśayanaṃ kuthakambalarallakān॥
aci2.92
nirdhūmadīptairaṅgārairhasantīśca hasantikāḥ।
madyaṃ satryūṣaṇaṃ takraṃ kulatthavrīhikodravān॥
aci2.93
saṃśīlayedvepathumān yaccānyadapi pittalam।
ajājyāḥ saguḍaṃ kalkaṃ saguḍaṃ vāmṛtārasam॥
aci2.94
rasaṃ vārtākaphalajaṃ pibedvā madhusaṃyutam।
madhukāgarukauntīnāṃ kalko vyāghranakhasya ca॥
aci2.95
madyena pītaḥ sakṣaudrastīvraśītajvarāpahaḥ।
dayitāḥ stanaśālinyaḥ pīnā vibhramabhūṣaṇāḥ॥
aci2.96
yauvanāsavamattāśca tamāliṅgeyuraṅganāḥ।
vītaśītaṃ ca vijñāya tāstato'panayet punaḥ॥
aci2.97
ānāhe kālavit kuryāt kriyāmalasakoditām।
pippalīpippalīmūlayavānīcitrasādhitām॥
aci2.98
yavāgūṃ pāyayeccainamanilasyānulomanīm।
sopadravo'pi cedevaṃ jvaraḥ śīto na śāmyati॥
aci2.99
atyudīrṇe'nilakaphe svasthāne pittadhāmni vā।
takrānupānaṃ trapusaṃ bhakṣayitvānalaṃ bhajet॥
aci2.100
ā ssvedasambhavāttiṣṭhet prāvṛtastadvadātape।
tato vimṛditasnāto yuktāśī syādgate jvaro॥
aci2.101
śamaṃ tau pittavṛdhyaiva prapadyete svadhāma ca।
nivartate tataḥ śīghraṃ vātaśleṣmodbhavo jvaraḥ॥
aci2.102
svarjjikākuṣṭhamañjiṣṭhālākṣāmūrvāniśauṣadhaiḥ।
satakraṃ sādhitaṃ tailamabhyaṅgāddāhaśītajit॥
aci2.103
vamanaiśca virekaiśca bastibhiśca yathākramam।
jvarānupacareddhīmān kaphapittānilodbhavān॥
aci2.104
saṃsṛṣṭaiḥ sannipatitairekānekolbaṇaiḥ samaiḥ।
jvarān doṣakramāpekṣī yathoktairauṣadhairjayet॥
aci2.105
vardhanenaikadosasya kṣapaṇenocchritasya vā।
kaphasthānānupūrvyā vā sannipātajvaraṃ jayet॥
aci2.106
nidrānivāraṇopāyaḥ sanyāsābhihito hitaḥ।
sannipāte viśeṣeṇa dāruṇo'yamupadravaḥ॥
aci2.107
sannipātajvarasyānte karṇamūle sudāruṇaḥ।
śophaḥ sañjāyate tena kaścideva vimucyate॥
aci2.108
raktāvasecanaiḥ śīghraṃ sarpiṣpānaiśca taṃ jayet।
pradehaiḥ kaphapittaghnairnāvanaiḥ kavalagrahaiḥ॥
aci2.109
śītoṣṇasnigdharūkṣādyairjvaro yasya na śāmyati।
śākhānusārī tasyāśu muñcedbāhvāḥkramātsirām॥
aci2.110
ayameva vidhiḥ kāryo viṣame'pi yathāyatham।
jvare vibhajya vātādīnyaścānantaramucyate॥
aci2.111
paṭolakaṭukāmustāprāṇadāmadhukaiḥ kṛtāḥ।
tricatuṣpañcaśaḥ kvāthā viṣamajvaranāśanāḥ॥
aci2.112
yojayettriphalāṃ pathyā guḍūcīṃ pippalīṃ pṛthak।
taistairvidhānaiḥ saguḍaṃ bhallātakamathāpi vā॥
aci2.113
laṅghanaṃ bṛṃhaṇaṃ vāpi jvarāgamanavāsare।
prātaḥ satailaṃ laśunaṃ prāgbhaktaṃ vā tathā ghṛtam॥
aci2.114
jīrṇaṃ tadvaddadhi payastakraṃ sarpiśca ṣaṭpalam।
kalyāṇakaṃ pañcagavyaṃ tiktākhyaṃ vṛṣasādhitam॥
aci2.115
pañcagavyasya mahato vidhinā pañcamāhiṣam।
pañcājaṃ caturauṣṭraṃ ca siddhaṃ siddhaṃ ghṛtaṃ tathā॥
aci2.116
kaṭurohiṇimañjiṣṭhāvṛṣagranthikacitrakaiḥ।
pāṭhāsvaguptādviniśaiḥ pañcagavyasya pañcasu॥
aci2.117
prastheṣu saṃyutaiḥ sevyaṃ viṣamajvarajit param।
vāksvarasmṛtimedhāgnibalārogyavṛṣatvakṛt॥
aci2.118
kolāgnimanthatriphalākvāthe dadhnā ghṛtaṃ pacet।
tilvakāvāpametacca viṣamajvaranāśanam॥
aci2.119
śṛtakṣīraghṛtakṣaudrasitākṛṣṇāḥ svajāhatāḥ।
viṣamajvarahṛdrogakṣatakāsakṣayāpahāḥ॥
aci2.120
surāṃ tīkṣṇaṃ ca yanmadyaṃa śikhitittiridakṣajam।
māṃsaṃ medhyoṣṇavīryaṃ ca sahānnena prakāmataḥ॥
aci2.121
sevitvā tadahaḥ svapyādathavā punarullikhet।
sarpiṣo mahatīṃ mātrāṃ pītvā vā chardayet punaḥ॥
aci2.122
nīlinīmajagandhāṃ ca trivṛtāṃ kaṭurohiṇīm।
pibejjvarasyāgamane snehasvedopapāditaḥ॥
aci2.123
āsthāpanaṃ vā tadahardadyātsvinnasya yāpanam।
payasā vṛpadaṃśasya śakṛdvā tadahaḥ pibet॥
aci2.124
mastunā vā vṛṣaśakṛt surayā vātha saindhavam।
manohvā saindhavaṃ kṛṣṇā tailena nayanāñjanam॥
aci2.125
yojyā hiṅgusamā vyāghrīvasā nasye sasaindhavā।
purāṇasarpiḥ saṃhasya vasā tadvat sasaindhavā॥
aci2.126
palaṅkaṣā nimbapatraṃ vacā kuṣṭhaṃ harītakī।
sarṣapāḥ sayavāḥ sarpirdhūpo viḍvā biḍālajā॥
aci2.127
puradhyāmavacāsarjanimbārkāgarudārubhiḥ।
dhūpo jvareṣu sarveṣu kāryo'yamaparājitaḥ॥
aci2.128
sahadevāvacābhadrānākulībhiḥprayojayet।
dhūpanodvartanālepān sarvajvaranibarhaṇān॥
aci2.129
dhūmanasyāñjanottāsā ye coktāścittavaikṛte।
davāśrayaṃ ca bhaiṣajyaṃ jvarān sarvānapohati।
viśeṣādviṣamān prāyaste hyāgantvanubandhajāḥ॥
aci2.130
yathāsvaṃ ca sirāṃ vidhyedaśāntau viṣamajvare॥
aci2.131
rasasaṃsthe tu sarvasmin kuryādvamanalaṅghane।
sekasaṃśamanāleparaktamokṣānasṛksthite॥
aci2.132
tīkṣṇān virekān māṃsasthe medoghnaṃ medasi sthite।
asthisthe vātaśamanamabhyaṅgasvedamardanam।
jvare vātārtiśamanaṃ viśeṣādbastikarma ca॥
aci2.133
kevalānilavīsarpavisphoṭābhihatajvare।
sarpiṣpānahimālepasekamāṃsarasāśanam॥
aci2.134
kuryādyathāsvamuktaṃ ca raktamokṣādisādhanam।
grahotthe bhūtavidyoktaṃ maṇimantrādisādhanam।
auṣadhīgandhaje pittaśamanaṃ viṣajidriṣe॥
aci2.135
iṣṭairarthairmanojñaiśca yathādosaśamena ca।
hitāhitavivekaiśca jvaraṃ krodhādijaṃ jayet॥
aci2.136
krodhajo yāti kāmena śāntiṃ krodhena kāmajaḥ।
bhayaśokodbhavau tābhyāṃ bhīśokābhyāṃ tathetarau।
śāpātharvaṇamantrotthe vidhirdaivavyapāśrayaḥ॥
aci2.137
te jvarāḥ kevalāḥpūrva vyāpyante'nantaraṃ malaiḥ।
tasmāddoṣānusāreṇa teṣvāhārādi kalpayet।
na hi jvaro'nubadhnāti mārutādyairvinākṛtaḥ॥
aci2.138
kathāstrivargasaṃyuktā ruṅnidrādivinodinīḥ।
śastā vicitrāḥ śṛṇuyānna pretavyādhitāśrayāḥ॥
aci2.139
jvarakālasmṛtiṃ cāsya hāribhirviṣayairharet।
tyajedābalalābhācca vyāyāmasnānamaithunam॥
aci2.140
gurvasātmyaṃ vidāhyannaṃ yaccānyajjvarakāraṇam।
na vijvaro'pi sahasā sarvānnīno bhavet tathā॥
aci2.141
sadyaḥ prāṇaharo yasmāttasmāttasya viśeṣataḥ।
tasyāṃ tasyāmavasthāyāṃ kuryāttattadhiṣagjitam॥
aci2.142
manobhirāmā viṣayā vacanaṃ hlādi dakṣiṇam।
karuṇārdraṃ manaḥ śuddhaṃ sarvajvaraniṣūdanam॥
aci2.143
mātaraṃ pitaraṃ devān vaidyān viprān haraṃ harim।
pūjayecchīlayeddānadamasatyadayārjavān।
dhārayecca sadā mantramaṇiratnamahauṣadhīḥ॥
aci2.144
āryāvalokitaṃ parṇaśabarīmaparājitām।
praṇamedāryatārāṃ ca sarvajvaranivṛttaye॥
aci2.145
japaṃstathā gatoṣṇīṣaṃ sarvavyādhicikitsitam।
āgantudoṣasahajaiḥ sarvarogairvimucyate॥
iti dvitīyo'dhyāyaḥ॥
atha tṛtīyo'dhyāyaḥ।
aci3.1
athāto raktapittacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci3.2
ūrdhvagaṃ balino'vegamekadoṣānugaṃ navam।
raktapittaṃ sukhe kāle sādhayennirupadravam॥
aci3.3
adhogaṃ yāpayedraktaṃ yacca doṣadvayānugam।
śāntaṃ śāntaṃ punaḥ kupyanmārgānmārgāntarañca yat॥
aci3.4
atipravṛttaṃ mandāgnostridoṣaṃ dvipathaṃ tyajet।
jñātvā nidānamayanaṃ malāvanubalau balam॥
aci3.5
deśakālādyavasthāṃ ca raktapitte prayojayet।
laṅghanaṃ bṛṃhaṇaṃ cādau śodhanaṃ śamanaṃ tathā॥
aci3.6
santarpaṇotthaṃ balino bahudoṣasya sādhayet। ūrdhvabhāgaṃ virekeṇa vamanena tvadhogatam।
śamanairbṛṃhaṇaiścānyallaṅghyabṛṃhyānavekṣya ca॥
aci3.7
ūrdhvaṃ pravṛtte śamanau rasau tiktakaṣāyakau।
upavāsaśca niḥśuṇṭhīṣaḍaṅgodakapāyinaḥ॥
aci3.8
adhoge raktapitte tu bṛṃhaṇo madhuro rasaḥ।
ūrdhvage tarpaṇaṃ yojyaṃ peyā pūrvamadhogate॥
aci3.9
aśnato balino'śuddhaṃ na dhāryaṃ taddhi rogakṛt।
dhārayedanyathā śīghramagnivacchīghrakāri tat॥
aci3.10
trivṛtātriphalādhātrītrāyantyāragvadhābhayāḥ।
gavākṣīkṣurasakṣīradrākṣākṣaudrasitotkaṭāḥ।
yathāsvaṃ kalpavihitā virekārthaṃ prayojayet॥
aci3.11
trivṛcchyāmākaṣāyeṇa kalkena ca saśarkaram।
sādhayedvidhivallehaṃ lihyāt pāṇitalaṃ tataḥ॥
aci3.12
triphalā trivṛtā śyāmā pippalī śarkarā madhu।
modakaḥ sannipātordhvaraktapittajvarāpahaḥ॥
aci3.13
trivṛtsamasitā tadvat pippalīpādasaṃyutā।
vamanaṃ phalasaṃyuktaṃ tarpaṇaṃ sasitāmadhu॥
aci3.14
sasitaṃ vā jalaṃ kṣaudrayuktaṃ vā madhukodakam।
phalendrayavagāṅgeyīmadhukaṃ vā samākṣikam॥
aci3.15
kṣīraṃ vā rasamikṣorvā śuddhasyānantaro vidhiḥ।
yathāsvaṃ manthapeyādiḥ prayojyo rakṣatā balam॥
aci3.16
mantho jvarokto drākṣādiḥ pittaghnairvā phalaḥ kṛtaḥ।
madhukharjūramṛdvīkāparūṣakasitāmbhasā॥
aci3.17
mantho vā pañcasāreṇa saghṛtairlājasaktubhiḥ।
dāḍimāmalakāmlo vā mandāgnyamlābhilāṣiṇaḥ॥
aci3.18
kamalotpalakiñjalkapṛśniparṇīpriyaṅgukāḥ।
uśīraṃ śābaraṃ lodhraṃ śṛṅgaveraṃ kucandanam॥
aci3.19
hrīberaṃ dhātakīpuspaṃ bilvamadhyaṃ durālabhā।
ardhārdhairvihitāḥ peyā vakṣyante pādayaugikāḥ॥
aci3.20
bhūnimbasevyajaladāścandanāmbupriyaṅgavaḥ।
śāliparṇyā yutā mudgāḥ pṛśniparṇyā masūrakāḥ॥
aci3.21
tuvaryo vātibalayā balayā vā hareṇavaḥ।
tatkaṣāye hitāḥ peyā māṃsapeyāstathā rasāḥ॥
aci3.22
anamlāḥ kiñcidamlā vā saghṛtakṣaudraśarkarāḥ।
śūkaśimbībhavaṃ dhānyaṃ śākaṃ māṃsaṃ ca śasyate॥
aci3.23
annasvarūpavijñāne yaduktaṃ laghu śītalam।
pūrvoktamambu pānīyaṃ pañcamūlena vā śṛtam॥
aci3.24
laghunā śṛtaśītaṃ vā madhvambho vā phalāmbu vā।
padmakādyañjanādiṃ ca sārivādiṃ ca kalpayet॥
aci3.25
annapāne gaṇaṃ tadvaddaśakaṃ dāhanāśanam।
kaphānuge yūṣaśākaṃ mārutānugate rasaḥ॥
aci3.26
abhīroraṅkurairlāvāḥ sahamudgāḥ paṭolajaiḥ।
makuṣṭhādhanvayāsotthairasrapitte paraṃ matāḥ॥
aci3.27
śaśaḥ savāstukaḥ śasto vibandhe tittiriḥ punaḥ।
udumbarasya niryūhe sādhito mārute'dhike॥
aci3.28
plakṣasya barhiṇastadvannyagrodhasya ca kukkuṭaḥ।
bisotpalamṛṇālānāṃ vartakakrakarau hitau॥
aci3.29
vartikāmbhojanālānāmaśvatthasya kapiñjalaḥ।
yatkiñcidraktapittasya nidānaṃ tacca varjayet॥
aci3.30
vāsārasena phalinīmṛllodhrāñjanamākṣikam।
pittāsṛk śamayet pītaṃ niryāso vāṭarūṣakāt॥
aci3.31
śarkarāmadhusaṃyuktaḥ kevalo vā śṛto'pi vā।
vṛṣaḥ sadyo jayatyasraṃ sa hyasya paramauṣadham॥
aci3.32
vāsārasena bhūnimbakaṭukāśarkarāḥ pibet।
tenaiva vā kṣaudrayutaṃ padmakesarapadmakam॥
aci3.33
salodhranāgakusumaśāḍvalotpalavāstukam।
lihyādvā madhusarpirbhyāṃ gavāśvaśakṛto rasam॥
aci3.34
pathyārajanyahiṃsrā vā palāṇḍuṃ tadvadeva vā।
phalinīlodhrakhadiraśālmakovidārajam॥
aci3.35
śirīṣaśelukakubhīsinduvārātimuktajam।
palāśayūthikāśigrumadhūkāsanajanma ca॥
aci3.36
madhunā cūrṇitaṃ puṣpamekatra pṛthageva vā।
puṣpairebhirvipakvaṃ ca sakṣaudraṃ māhiṣaṃ ghṛtam॥
aci3.37
lihyāt kṣaudreṇa pathyāṃ vā kiñjalkaṃ kamalasya vā।
lājāḥ śṛṅgāṭakaṃ mustaṃ kharjūraṃ kṛṣṇamṛttikām॥
aci3.38
kṣīrivṛkṣāṅkurān drākṣāṃ tavakṣīrīṃ sitopalām।
gairikaṃ madhukaṃ lodhraṃ śaṅkhaṃ śambūkamañjanam॥
aci3.39
taṇḍūlīyakamūlaṃ vā bījaṃ vā vāstukodbhavam।
paṭolamālatīnimbacandanadvayapadmakam॥
aci3.40
lodhro vṛṣastaṇḍulīyaḥ kṛṣṇā mṛnmadayantikā।
śatāvarī gopakanyākākolyau madhuyaṣṭikā॥
aci3.41
raktapittaharāḥ kvāthāstrayaḥ samadhuśarkarāḥ।
sakṣaudraṃ grathite rakte lihyāt pārāvatācchakṛt॥
aci3.42
atinisrutarakto vā kṣaudreṇa rudhiraṃ pibet।
jāṅgalaṃ bhakṣayedvājaṃ māsaṃ pittayutaṃ yakṛt॥
aci3.43
lodhrakālīyakośīraphalinīśaṅkhagairikam।
paṭolapatraṃ dusparśā samaṅgā sārivālatā॥
aci3.44
tvagjambuvetasāśvatthahayāhvodumbarārjunāt।
kirātatiktakramukamustakaṭphalapadmakam॥
aci3.45
prapauṇḍarīkaddrīberakamalotpalaparpaṭam।
candanena pṛthagyuktaṃ samastaṃ vā saśarkaram॥
aci3.46
phāṇṭīkṛtaṃ śṛtaṃ śītaṃ cūrṇaṃ vā taṇḍulāmbhasā।
pītamāśu jayatyasraṃ tṛḍdāhatamakānapi॥
aci3.47
candanośīrajaladalājamudgakaṇāyavaiḥ।
balājale paryuṣitaiḥ kaṣāyo raktapittahā॥
aci3.48
prasādaścandanāmbhojasevyamṛdbhṛṣṭaloṣṭajaḥ।
suśītaḥ sasitākṣaudraḥ śoṇitātipravṛttijit॥
aci3.49
tadvadacchaḥ sitālodhramadhukośīracandanāt।
mṛcchyāmāsārivāmustādhātakīyaṣṭikānvitāt॥
aci3.50
vaiḍūryamuktāmṛcchaṅkhagairikāmalakodakam।
madhūdakaṃ rasaṃ cekṣoḥ piben jayati śoṇitam॥
aci3.51
āpothya vā nave kumbhe plāvayedikṣugaṇḍikāḥ।
sthitaṃ tat guptamākāśe rātriṃ prātaḥ srutaṃ jalam॥
aci3.52
madhumadvikacāmbhojakṛtottaṃsaṃ ca tadguṇam।
trapusīmūlakalkaṃ vā sakṣaudraṃ taṇḍulāmbunā॥
aci3.53
pibet karañjabījaṃ vā tenakṣaudrasitāyutam।
lodhracandanayaṣṭyāhvaṃ tena yaṣṭyāhvameva vā॥
aci3.54
nīlotpalaṃ sitā yaṣṭī madhukaṃ padmakesaram।
chinnodbhavā ca śīto'yaṃ kaṣāyo raktapittajit॥
aci3.55
ye ca pittajvare proktāḥ kaṣāyāstāṃśca yojayet।
kaṣāyairvividhairebhirdopte'gnau vijite kaphe॥
aci3.56
raktapittaṃ na cecchāmyettatra vātolbaṇe payaḥ।
yuñjyājchāgaṃ śṛtaṃ tadvat gavyaṃ pañcaguṇe'mbhasi॥
aci3.57
pañcamūlena laghunā śṛtaṃ vā sasitāmadhu।
jīvakarṣabhakadrākṣābalāgokṣuranāgaraiḥ॥
aci3.58
pṛthak pṛthak śṛtaṃ śītaṃ saghṛtaṃ sitayāthavā।
kṣīreṇa vamanīpuṣpaṃ madhukaṃ madhuśarkarām॥
aci3.59
gokaṇṭakābhīruśṛtaṃ parṇinībhistathā payaḥ।
hantyāśu raktaṃ sarujaṃ viśeṣānmūtramārgagam॥
asa3.60। viṇmārgage viśeṣeṇa hitaṃ mocarasena tu।
vaṭaprarohaiḥ śuṅgairvā śuṇṭhyudīcyotpalairapi॥
aci3.61
raktātisāradurnāmacikitsāṃ cātra kalpayet।
pītvā kaṣāyān payasā bhuñjīta payasaiva tu।
kaṣāyayogairebhirvā vipakvaṃ pāyayet ghṛtam॥
aci3.62
samūlamastakaṃ kṣuṇṇaṃ vṛṣamaṣṭaguṇe'mbhasi।
paktvāṣṭāṃśāvaśeṣeṇa ghṛtaṃ tena vipācayet॥
aci3.63
tatpuṣpagarbhaṃ tacchītaṃ sakṣaudraṃ pittaśoṇitam।
pittagulmajvaraśvāsakāsahṛdrogakāmalāḥ॥
aci3.64
timirabhramavīsarpasvarasādāṃśca nāśayet।
palāśavṛntasvarase tadgarbhaṃ ca ghṛtaṃ pacet॥
aci3.65
sakṣaudraṃ tacca raktaghnaṃ tadvadvatsakasādhitam।
lodhrotpalasamaṅgābhistathaiva trāyamāṇayā॥
aci3.66
lājagodhūmamadhukasitācūrṇaṃ payodravam।
ghṛtenotkarikāṃ kṛtvā khādet pittāsravāriṇīm॥
aci3.67
rakte sapicche sakaphe grāthite kaṇṭhamārgage।
lihyānmākṣikasarpirbhyāṃ kṣāramutpalanālajam॥
aci3.68
mṛṇālāmbhojakiñjamlkaśyāmāsanamadhūkajam।
tadvat pṛthak pṛthak kṣāraṃ ghṛtaṃ kṣīreṇa sādhayet॥
aci3.69
piṣṭairabhīrukākolīmedāvṛkṣāmladāḍimaiḥ।
phalapūrakamūlena vidāryā madhukena ca॥
aci3.70
tadvibandhajvarānāhaśūlakāsāsrapittajit।
pañcabhiḥ pañcamūlaiśca siddhamādyaistadarthakṛt॥
aci3.71
gudāgame viśeṣeṇa śoṇite bastiriṣyate।
madhukāñjanamāñjiṣṭhāmṛṇālotpalagairikaiḥ॥
aci3.72
suvarṇalodhrakālīyasamaṅgāmbujacandanaiḥ।
saugandhikasitāśaṅkhaiḥ piṣṭairmadhughṛtānvitaiḥ॥
aci3.73
kṣīreṇāsthāpayedenaṃ snātaṃ ca śiśirāmbhasā।
kṣīreṇaivāśayecchālīstato madhukasarpiṣā॥
aci3.74
kāle'nuvāsayedevamatisāre'pi dustare।
jīrṇe'sṛkprabale kuryādvireke cātiyogini॥
aci3.75
vidāryādigaṇeneṣṭaṃ śṛtaṃ vāsthāpane payaḥ।
sakṣaudraśarkarāsarpiḥ sarpiścaivānuvāsane॥
aci3.76
mūtrāśayasthaṃ śamayedraktamuttarabastibhiḥ।
īdṛśaireva tadvacca pradare'pi vidhiḥ smṛtaḥ॥
aci3.77
chedabhedādibhiścātipravṛtte śuddhaśoṇite।
viśeṣāt pradarasyoktaṃ yonirogeṣu caiṣadham॥
aci3.78
ghrāṇage rudhire śuddhe nāvanaṃ cānuṣecayet।
kaṣāyayogān pūrvektān kṣīrekṣvādirasāplutān॥
aci3.79
kṣīrādīn sasitaṃ toyaṃ kevalaṃ vā hitaṃ jalam।
raso dāḍimapuṣpāṇāmāmrāsthnaḥ śāḍvalasya ca॥
aci3.80
kalpayecchītavargaṃ ca pradehābhyañjanādiṣu।
yacca pittajvare proktaṃ bahirantaśca bheṣajam।
raktapitte hitaṃ tacca kṣatakṣīṇe hitaṃ ca yat॥
iti tṛtīyo'dhyāyaḥ॥
caturtho'dhyāyaḥ।
aci4.1
athātaḥ kāsacikitsitaṃ vyākhyāsyāmaḥ।
iti hasmāhurātreyādayo maharṣayaḥ॥
aci4.2
kevalānilajaṃ kāsaṃ snehairādāvupācaret।
vātaghnasiddhaiḥ snigdhaiśca peyāyūṣarasādibhiḥ॥
aci4.3
lehairdhūmaistatahābhyaṅgasvedasekāvagāhanaiḥ।
bastibhirbaddhaviḍvātaṃ sapittaṃ tvaurdhvabhaktikaiḥ॥
aci4.4
guḍūcīkaṇṭakārībhyāṃ pṛthak triṃśatpalādrase।
prasthaḥ siddho ghṛtādvātakāsanudvahnidīpanaḥ॥
aci4.5
kṣārarāsnāvacāhiṅgupāṭhāyaṣṭyāhvadhānyakaiḥ।
dviśāṇaiḥ sarpiṣaḥ prasthaṃ pañcakolayutaiḥ pacet॥
aci4.6
daśamūlasya niryūhe pītaṃ maṇḍānupāyinā।
sakāsaśvāsahṛtpārśvagrahaṇīrogagulmanut॥
aci4.7
kāśmaryatriphalāvyoṣaśaṭhīdrākṣāparūṣakam।
dve pāṭhe devadārvṛddhisvaguptāgnikagokṣuram॥
aci4.8
vyāghnītāmalakīmedākākanāsāśatāvarīḥ।
vidārī ca ghṛtaprasthaḥ karṣāṃśaistairvipācitaḥ॥
aci4.9
kṣīreṇa ca jayatyāśu jvarakāsahalīmakān।
gulmāruciyakṛtplīhaśirohṛtpārśvavedanāḥ॥
aci4.10
kāmalārśonilāṣṭhīlākṣataśophakṣayāṃśca saḥ।
droṇe'pāṃ sādhayedrāsnādaśamūlaśatāvarīḥ।
palonmitā dvikuḍavaṃ kulatthaṃ badaraṃ yavam॥
aci4.11
tulārdhaṃ cājamāṃsasya tena sādhyaṃ ghṛtāḍhakam।
samakṣīraṃ palāṃśaiśca jīvanīyaiḥ samīkṣya tat॥
aci4.12
prayuktaṃ vātarogeṣu pānanāvanabastibhiḥ।
pañcakāsān śiraḥkampaṃ yonivaṅkṣaṇavedanām।
sarvāṅgaikāṅgarogāṃśca saplīhordhvānilān jayet॥
aci4.13
vidāryādigaṇakvāthakalkasiddhaṃ ca kāsajit।
aśokabījakṣavakajantughnāñjanapadmakaiḥ॥
aci4.14
sabiḍaiśca ghṛtaṃ siddhaṃ taccūrṇaṃ vā ghṛtāplutam।
lihyāt payaścānupibedājaṃ kāsābhipīḍitaḥ॥
aci4.15
viḍaṅgaṃ nāgaraṃ rāsnāṃ pippalī hiṅgu saindhavam।
bhāṅgarkṣīraśca taccūrṇaṃ pibedvā ghṛtamātrayā।
sakaphe'nilaje kāse śvāsahidhmāhatāgniṣu॥
aci4.16
durālabhāṃ śṛṅgaveraṃ śaṭhīṃ rāsnāṃ sitopalām।
lihyāt karkaṭaśṛṅgīṃ ca kāse tailena vātaje॥
aci4.17
dusparśāṃ pippalīṃ mustaṃ bhārṅgīṃ karkaṭakīṃ śaṭhīm।
purāṇaguḍatailābhyāṃ cūrṇitānyavalehayet॥
aci4.18
tadvat sakṛṣṇāṃ śuṇṭhīṃ ca sabhārṅgīṃ tadvadeva ca।
pibet kṛṣṇāṃ ca koṣṇena salilena sasaindhavām॥
aci4.19
mustunā sasitāṃ śuṇṭhīṃ dadhnā vā kaṇareṇukāḥ।
pibet badaramajño vā madirādadhimastubhiḥ।
athavā pippalīkalkaṃ ghṛtabhṛṣṭaṃ sasaindhavam॥
aci4.20
kāsī sapīnaso dhūmaṃ snaihikaṃ vidhinā pibet।
hidhmāśvāsoktadhūmāṃśca kṣīramāṃsarasāśanaḥ॥
aci4.21
grāmyānūpaudakaiḥ śāliyavagodhūmaṣaṣṭikān।
rasairmāṣātmaguptānāṃ yūṣairvā bhojayeddhitān॥
aci4.22
yavānīpippalībilvamadhyanāgaracitrakaiḥ।
rāsnājājīpṛthakparṇīpalāśaśāṭhipauṣkaraiḥ॥
aci4.23
siddhāṃ snigdhāmlalavaṇāṃ peyāmanilaje pibet।
kaṭīhṛtpārśvakoṣṭhārtiśvāsahidhmāpraṇāśinīm॥
aci4.24
daśamūlarase tadvat pañcakolaguḍānvitām।
pibet samatilāṃ peyāṃ kṣaireyīṃ vā sasaindhavām।
mātsyakaukkuṭavārāhairmāṃsairvā sājyasaindhavām॥
aci4.25
vāstuko vāyasīśākaṃ kāsaghnaḥ suniṣaṇṇakaḥ।
kaṇṭakāryāḥ phalaṃ patraṃ bālaṃ śuṣkaṃ ca mūlakam॥
aci4.26
snehāstailādayo bhakṣyāḥ kṣīrekṣurasagauḍikāḥ।
dadhimastvāranālāmlaphalāmbumadirāḥ pibet॥
aci4.27
pittakāse tu sakaphe vamanaṃ sarpiṣā hitam।
tathā madanakāśmaryamadhukakvathitairjalaiḥ।
phalayaṣṭyāhvakalkairvā vidārīkṣurasāplutaiḥ॥
aci4.28
pittakāse tanukaphe trivṛtāṃ madhurairyutām।
yuñjyādvirekāya yutāṃ ghanaśleṣmaṇi tiktakaiḥ॥
aci4.29
hṛtadoṣo himaṃ snigdhaṃ svādu saṃsarjanaṃ bhajet।
ghane kaphe tu śiśiraṃ rūkṣaṃ tiktopasaṃhitam॥
asa4.30। pippalīmustayaṣṭyāhvadrākṣāmūrvāmahauṣadham।
lākāmṛtāphaladrākṣātvakkṣīrīpippalīsitāḥ॥
aci4.31
dusparśākarkaṭīśuṇṭhīśaṭhīdrākṣāsitābalāḥ।
nidigdhikāmūlaphalaṃ vaṭabījaṃ rasāñjanam॥
aci4.32
kharjūraṃ pippalī vāṃśī śvadaṃṣṭrā ceti pañca te।
ghṛtakṣaudrayutā lehāḥ ślokārdhaiḥ pittakāsinām।
payo'nupānāṃ śṛṅgīṃ vā lihyātsājyasitāmadhu॥
aci4.33
lehaḥ paitte sitādhātrīkṣaudradrākṣāhimotpalaiḥ।
sakaphe sābdamaricaḥ saghṛtaḥ sānile hitaḥ॥
aci4.34
mṛdvīkārdhaśataṃ triṃśat pippalīḥ śarkarāpalam।
lehayenmadhunā gorvā kṣīrapasya śakṛdrasam॥
aci4.35
tvagelāvyoṣamṛdvīkāpippalīmūlapauṣkaraiḥ।
lājamustaśaṭhīrāsnādhātrīphalabibhītakaiḥ।
śarkarākṣaudrasarpirbhirleho hṛdrogakāsahā॥
aci4.36
pippalyāmalakadrākṣālājalākṣāsitopalāḥ।
sañcūrṇya paktvā payasā lihyāt kṣaudrāṣṭabhāgikāḥ॥
aci4.37
vidārīkṣumṛṇālānāṃ rasān kṣīraṃ sitopalām।
pibet kṣaudreṇa saṃyojya pittakāsamapohati॥
aci4.38
madhurairjāṅgalarasairyavaśyāmākakodravāḥ।
mudgādiyūṣaiḥ śākaiśca tiktakairmātrayā hitāḥ॥
aci4.39
ghanaśleṣmaṇi lehāśca tiktakā madhusaṃyutāḥ।
śālayaḥ syustanukaphe ṣaṣṭikāśca rasādibhiḥ।
śarkarāmbho'nupānārthaṃ drākṣekṣusvarasaḥ payaḥ॥
aci4.40
kākolībṛhatīmedādvayaiḥ savṛṣanāgaraiḥ।
pittakāse rasakṣīrapeyāyūṣān prakalpayet॥
aci4.41
drākṣāṃ kaṇāṃ pañcamūlaṃ tṛṇākhyaṃ ca pacejjale।
tena kṣīraṃ śṛtaṃ śītaṃ pibet samadhuśarkaram॥
aci4.42
sādhitāṃ tena peyāṃ vā suśītāṃ madhunānvitām।
śaṭhīddrīberabṛhatīśarkarāviśvabheṣajam।
piṣṭvā rasaṃ pibet pūtaṃ vastreṇa ghṛtamūrchitam॥
aci4.43
mahiṣyajāvīgokṣīradhātrīphalarasaiḥ samaiḥ।
sarpiḥ siddhaṃ pibet tadvanmadhureṇa gaṇena vā॥
aci4.44
kvāthīkṛtenekṣurase kṣīrayuktena sādhitam।
saśarkaraṃ pibet prātarlihyādvā mākṣikānvitam॥
aci4.45
kṣīrivṛkṣāḍkurakvāthe pakvaṃ kṣīrasamaṃ ghṛtam।
pāyayet pittakāsārtaṃ madhunā vāvalehayet॥
aci4.46
medāṃ vidārīṃ kākolīṃ svayaṃguptāphalaṃ balām।
śarkarāṃ jīvakaṃ mudgamāṣaparṇyau durālabhām॥
aci4.47
kalkīkṛtya pacet sarpiḥ kṣīreṇāṣṭaguṇena tat।
pānabhojanaleheṣu prayuktaṃ pittakāsajit॥
aci4.48
lihyādvā cūrṇameteṣāṃ kaṣāyamathavā pibet।
kaphakāsī pibedādau surakāṣṭhāt pradīpitāt॥
aci4.49
snehaṃ parisrutaṃ vyoṣayavakṣārāvacūrṇitam।
snigdhaṃ virecayedūrdhvamadho mūrdhni ca yuktitaḥ॥
aci4.50
tīkṣṇairvirekairbalinaṃ saṃsargīṃ cāsya yojayet।
yavamudgakulatthānnairuṣṇarūkṣaiḥ kaṭūtkaṭaiḥ॥
aci4.51
kāsamardakavārtākavyāghnīkṣārakaṇānvitaiḥ।
dhānvabailarasaiḥsnehaustilasarṣapanimbajaiḥ॥
aci4.52
daśamūlāmbu gharmāmbu madya madhvambu vā pibet।
mūlaiḥ pauṣkaraśamyākapaṭolairanvitaṃ niśām॥
aci4.53
pibedvāri sahakṣaudraṃ kāleṣvannasya vā triṣu।
pippalīpippalīmūlaṃ śṛṅgaveraṃ bibhītakam॥
aci4.54
devadārvabhayā mustaṃ pippalīviśvabheṣajam।
guḍūcī pippalībhāṅrgīśṛṅgīkarkaṭakasya ca॥
aci4.55
vyoṣadāruciḍaṅgāni triphalāśarkarābalāḥ।
nidigdhikāyā mūlatvaṅmaricaiḥ saha yojitā॥
aci4.56
śikhikukkuṭapiñchānāṃ maṣī kṣāro yavodbhavaḥ।
viśālā pippalīmūlaṃ trivṛtā ca madhudravāḥ॥
aci4.57
kaphakāsaharā lehāḥ sapta ślokārdhayojitāḥ।
madhunā maricaṃ lihyānmadhunaiva ca joṅgakam॥
aci4.58
pṛthagrasāṃśca madhunā vyāghrīvārtākabhṛṅgajān।
kāsaghnasyāśvaśakṛtaḥ surasasyāsitasya ca॥
aci4.59
devadāruśaṭhīrāsnākarkaṭākhyādurālabhāḥ।
pippalī nāgaraṃ mustaṃ pathyādhātrīsitopalāḥ॥
aci4.60
madhutailayutāvetau lehau vātānuge kaphe।
viḍaṅgaṃ saindhavaṃ hiṅgu kuṣṭhaṃ vyoṣaṃ manaḥśilām॥
aci4.61
kāse śvāse ca hidhmāyāṃ lihyāt kṣaudraghṛtāplutam।
guḍakṣāroṣaṇakaṇādāḍimaṃ śvāsakāsajit।
kramātpaladvayārdhākṣakarṣārdhākṣapalonmitam॥
aci4.62
dve pale dāḍimādaṣṭAu guḍādvyoṣāt palatrayam।
rocanaṃ dīpanaṃ svaryaṃ pīnasaśvāsakāsajit॥
aci4.63
pāṭhāśuṇṭhīśaṭhīmūrvāgavākṣīpippalīghanam।
piṣṭvā gharmāmbunā hiṅgusaindhavābhyāṃ yutaṃ pibet।
tadvanmustāśaṭhīśuṇṭhīnāgarātiviṣabhayāḥ॥
aci4.64
pibejjvaroktaṃ pathyādi saśṛṅgīkaṃ ca pācanam।
athavā dīpyakatrivṛdviśālāghanapauṣkaram॥
aci4.65
sakaṇaṃ kvathitaṃ mūtre kaphakāsī jale'pi vā।
tailabhṛṣṭaṃ ca vaidehīkalkākṣaṃ sasitopalam॥
aci4.66
pāyayet kaphakāsaghnaṃ kulatthasalilāplutam।
sauvarcalābhayādhātrīpippalīkṣāranāgaram॥
aci4.67
cūrṇitaṃ sarpiṣā vātakaphakāsaharaṃ pibet।
daśamūlāḍhake prasthaṃ ghṛtasyākṣasamaiḥ pacet॥
aci4.68
puṣkarāhvaśaṭhīvilvasurasavyoṣahiṅgubhiḥ।
peyānupānaṃ tat sarvavātaśleṣmāmayāpaham॥
aci4.69
nirguṇḍīpatraniryāsasādhitaṃ kāsajidghṛtam।
ghṛtaṃ rase viḍaṅgānāṃ vyoṣagarbhaṃ ca sādhitam॥
aci4.70
punarnavsitāṭikāsurasakāsamardāmṛtā।
paṭolabṛhatīphaṇijjakarasaiḥ payaḥsaṃyutaiḥ।
ghṛtaṃ trikaṭunā ca siddhamupayujya sañjāyate।
na kāsaviṣamajvarakṣayagudāṅkurebhyo bhayam॥
aci4.71
samūlaphalapatrāyāḥ kaṇṭakāryā rasāḍhake।
ghṛtaprasthaṃ balāvyoṣaviḍaṅgaśaṭhidāḍimaiḥ॥
aci4.72
sauvarcalayavakṣāramūlāmalakapauṣkaraiḥ।
vṛścīvabṛhatīpathyāyavānīcitrakardhibhiḥ॥
aci4.73
mṛdvīkācavyavarṣābhūdurālambhāmlavetasaiḥ।
śṛṅgītāmalakībhārṅgīrāsnāgokṣurakaiḥ pacet॥
aci4.74
kalkaistat sarvakāseṣu śvāsahidhmāsu ceṣyate॥
aci4.75
kaṇṭakāryāstulāṃ kṣuṇṇāṃ paktvā droṇe'mbhasaḥ pacet।
tenāḍhakena kvāthasya ghṛtaprasyaṃ picūnmitaiḥ॥
aci4.76
rāsnādusparśaṣaṅgranthāpippalīdvayacitrakaiḥ।
sauvarcalayavakṣārakṛṣṇāmūlaiśca tajjayet॥
aci4.77
kāsaśvāsakaphaṣṭhīvahidhmārocakapīnasān।
pacedvyāghnītulāṃ kṣuṇṇāṃ vahe'pāmāḍhakasthite॥
aci4.78
kṣipet pūte tu sañcūrṇya vyoṣarāsnāmṛtāgnikān।
śṛṅgīrbhārṅgīghanagranthidhanvayāsān palārdhakān॥
aci4.79
sarpiṣaḥ ṣoḍaśapalaṃ catvāriṃśatpalāni ca।
matsyaṇḍikāyāḥ śuddhāyāḥ punaśca tadadhiśrayet॥
aci4.80
darvīlepini śīte ca pṛthak dvikuḍavaṃ kṣipet।
pippalīnāṃ tavakṣīryā mākṣikasyānavasya ca॥
aci4.81
leho'yaṃ gulmahṛdrogadurnāmaśvāsakāsajit।
triphalāpippalīpāṭhāsārivābṛhatīdvayam।
maricaṃ padmakaṃ mustamuśīraṃ cākṣasammitam॥
aci4.82
paktvā jalāḍhake pādaśeṣe kṣīrapalāṣṭakam।
datvā guḍasya ca palaṃ pacedādarvilepanāt॥
aci4.83
lehaḥ kapholbaṇaṃ kāsaṃ sarvameva niyacchati।
sādhitaṃ kṣīramebhirvā tilakṣaudrayutaṃ pibet॥
aci4.84
śamanaṃ ca pibeddhūmaṃ śodhanaṃ bahale kaphe॥
aci4.85
manaḥśilālamadhukamāṃsīmuste'ṅgudītvacaḥ।
dhūmaṃ kāsaghnavidhinā pītvā kṣīraṃ pibedanu॥
aci4.86
niṣṭhyūtānte guḍayutaṃ koṣṇaṃ dhūmo nihanti saḥ।
vātaśleṣmottarān kāsānacireṇa cirantanān॥
aci4.87
prapauṇḍarīkaṃ madhukaṃ śārṅgeṣṭālaṃ manaḥśilām।
maricaṃ pippalīṃ drākṣāmelāṃ surasamañjarīm॥
aci4.88
kṛtvā vartiṃ pibeddhūmaṃ kṣaumacailānuvartinī।
ghṛtāktāmanu ca kṣīraṃ pibet tadvat guḍāmbu vā॥
aci4.89
nepālītālamaricalākṣāñjanakuṭannaṭaiḥ।
uśīrarohiṣaphaladrāmilīvaṃśalekhanaiḥ॥
aci4.90
pūrvakalpena dhūmo'yaṃ sānupāno vidhīyate।
kārpāsāsthyaśvagandhā ca dhūmaḥ kāsavināśanaḥ।
kośātakīphalānmadhyaiḥ pibedvā samanaḥśilaiḥ॥
aci4.91
tamakaḥ kaphakāse tu syāccet pittānubandhajaḥ।
pittakāsakriyāṃ tatra yathāvasthaṃ prayojayat॥
aci4.92
kaphānubandhe pavane kuryāt kaphaharāṃ kriyām।
pittānubamdhayorvātakaphayoḥ pittanāśinīm॥
aci4.93
vātaśleṣmātmake śuṣke snigdhamārdre virūkṣaṇam।
kāse karma sapitte tu kaphaje tiktasaṃyutam॥
iti caturtho'dhyāyaḥ॥
atha pañcamo'dhyāyaḥ।
aci5.1
athātaḥ kṣatakṣayakāsacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci5.2
urasyantaḥkṣate sadyo lākṣāṃ kṣaudrayutāṃ pibet।
kṣīraṇe śālīn jīrṇe'dyāt kṣīreṇaiva saśarkarān॥
aci5.3
pārśvabastisarukcālpapittāgnistāṃ surāyutām।
bhinnaviṭ tu samustātiviṣāpāṭhāṃ savatsakām॥
aci5.4
lākṣāṃ sarpirmadhūcchiṣṭaṃ jīvanīyagaṇaṃ sitām।
tvakkṣīrīṃ samitaṃ kṣīre paktvā dīptānalaḥ pibet॥
aci5.5
ikṣvālikābisagranthipadmakesaracandranaiḥ।
śṛtaṃ payo madhuyutaṃ sandhānārthaṃ pibet kṣatī॥
aci5.6
yavānāṃ cūrṇamāmānāṃ kṣīrasiddhaṃ ghṛtānvitam।
jvaradāhe sitākṣaudrasaktūn vā payasā pibet॥
aci5.7
kāsavāṃstu pibetsarpirmadhurauṣadhasādhitam।
guḍodakaṃ vā kvathitaṃ sakṣaudramaricaṃ himam॥
aci5.8
cūrṇamāmalakānāṃ vā kṣīre pakvaṃ ghṛtānvitam।
rasāyanavidhānena pippalīrvā prayojayet॥
aci5.9
kāsī parvāsthiśūlī ca lihyātsaghṛtamākṣikāḥ।
madhūkamadhukadrākṣātvakkṣīrīpippalībalāḥ॥
aci5.10
trijātamardhakarṣāṃśaṃ pippalyardhapalaṃ sitā।
drākṣā madhūkaṃ kharjūraṃ palāṃśaṃ ślakṣṇacūrṇitam॥
aci5.11
madhunā guṭikā ghnanti tā vṛṣyāḥ pittaśoṇitam।
kāsaśvāsārucicchārdimūrchāhidhmāmadabhramān॥
aci5.12
kṣatakṣayasvarabhraṃśaplīhaśoṣāḍhyamārutān।
raktaniṣṭhīvahṛtpārśvarukpipāsājvarānapi॥
aci5.13
rakte'tivṛddhe cchāgaṃ vā jāṅgalaṃ vā pibedasṛk।
varṣābhūśarkarāraktaśālitaṇḍulajaṃ rajaḥ॥
aci5.14
raktaṣṭhīvī pibet siddhaṃ drākṣārasapayoghṛtaiḥ।
madhūkamadhukakṣīrasiddhaṃ vā taṇḍulīyakam॥
aci5.15
yathāsvaṃ mārgavisṛte rakte kuryācca bheṣajam।
pippalīmadhukaṃ piṣṭaṃ kārṣikaṃ sasitopalam॥
aci5.16
prāsthikaṃ gavyamājaṃ ca kṣīramikṣurasaṃ tathā।
yavagodhūmamṛdvīkācūrṇamāmalakādrasaḥ॥
aci5.17
tailaṃ ca prasṛtāṃśāni tat sarvaṃ mṛdunāgninā।
pacelleho ghṛtakṣaudrayutaḥ sa kṣatakāsanut॥
aci5.18
śvāsahṛdrogakāsaghno hito vṛddhālparetasām।
mūḍhavātastvajāmedaḥ surābhṛṣṭaṃ sasaindhavam॥
aci5.19
kṣāmaḥ kṣīṇaḥ kṣatorasko mandanidro'gnidīptimān।
śatakṣīrasareṇādyāt saghṛtakṣaudraśarkaram॥
aci5.20
śarkarāyavagodhūmaṃ jīvakarṣabhakau madhu।
ghṛtakṣīrānupānaṃ vā lihyāt kṣīṇaḥ kṣatī kṛśaḥ॥
aci5.21
kravyātpiśitaniryūhaṃ ghṛtabhṛṣṭaṃ pibecca saḥ।
pippalīkṣaudrasaṃyuktaṃ māṃsaśoṇitavardhanam॥
aci5.22
nyagrodhodumbarāśvatthaplakṣasālapriyaṅgubhiḥ।
tālamastakajamvūtvakpriyālaiśca sapadmakaiḥ॥
aci5.23
sāśvakarṇaiḥ śṛtāt kṣīrādadyājjātena sarpiṣā।
śālyodanaṃ kṣatoraskaḥ kṣīṇaśukrabalendriyaḥ॥
aci5.24
vātapittārdite'bhyaṅgo gātrabhede ghṛtairmataḥ।
tailaiścānilarogaghnaiḥ pīḍite mātariśvanā॥
aci5.25
hṛtpārśvārtiṣu pānaṃ syāt jīvanīyasya sarpiṣaḥ।
kuryādvā vātarogaghnaṃ pittaraktavirodhi yat॥
aci5.26
yaṣṭyāhvanāgabalayoḥ kvāthe kṣīrasamaṃ ghṛtam।
payasyāpippalīvāṃśīkalkasiddhaṃ kṣate hitam॥
aci5.27
ghṛtaṃ vāṣṭaguṇe kṣīre kolalākṣarasānvitam।
kalkaiḥ kaṭvaṅgadārvītvagvatsakatvakdalairghṛtam॥
aci5.28
jīvanīyo gaṇaḥ śuṇṭhī varī vīrāpunarnavau।
balābhārṅgīsvaguptardhiśaṭhītāmalakīkaṇāḥ॥
aci5.29
śṛṅgāṭakaṃ payasyā ca pañcamūlaṃ ca yalladhu।
drākṣākṣoḍādi ca phalaṃ madhurasnigdhabṛṃhaṇam॥
aci5.30
taiḥ pacet sarpiṣaḥ prasthaṃ kārṣāṃśaiḥ ślakṣṇakalkitaiḥ।
kṣīradhātrīvidārīkṣucchāgamāṃsarasānvitam॥
aci5.31
prasthārdhaṃ madhunaḥ śīte śarkarārdhatulārajaḥ।
palārdhikaṃ ca maricatvagelāpatrakesaram॥
aci5.32
vinīya cūrṇitaṃ tasmāllihmānmātrāṃ yathānalam।
amṛtaprāśamityetannarāṇāmamṛtaṃ ghṛtam॥
aci5.33
sudhāmṛtarasaṃ prāśyaṃ kṣīramāṃsarasāśinā।
naṣṭaśukrakṣatakṣīṇadurbalavyādhikarśitān॥
aci5.34
strīprasaktān kṛśān varṇasvarahīnāṃśca bṛṃhayet।
kāsahidhmājvaraśvāsadāhatṛṣṇāsrapittanut।
putradaṃ chardimūrchāhṛdyonimūtrāmayāpaham॥
aci5.35
śvadaṃṣṭrośīramañjiṣṭhābalākāśmaryakattṛṇam।
darbhamūlaṃ pṛthakparṇīṃ palāśarṣabhakau sthirām॥
aci5.36
pālikāni pacetteṣāṃ rase kṣīracaturguṇe।
kalkaiḥ svaguptājīvantīmedarṣabhakajīvakaiḥ॥
aci5.37
śatāvaryṛddhimṛdvīkāśarkarāśrāvaṇībisaiḥ।
prasthaḥ siddho ghṛtādvātapittahṛdrogaśūlanut॥
aci5.38
mūtrakṛcchrapramehārśaḥ kāsaśoṣakṣayāpahaḥ।
dhanuḥstrīmadyabhārādhvakhinnānāṃ balamāṃsadaḥ॥
aci5.39
madhukāṣṭapaladrākṣāprasthakvāthe paced ghṛtam। pippalyaṣṭapale kalke prasthaṃ siddhe ca śītale॥
aci5.40
pṛthagaṣṭapalaṃ kṣaudraśarkarābhyāṃ ca miśrayet।
samasaktu kṣatakṣīṇaraktagulmeṣu taddhitam॥
aci5.41
dhātrīphalavidārīkṣujīvanīyarasāt ghṛtāt।
gavyājayośca payasoḥ prasthaṃ prasthaṃ vipācayet॥
aci5.42
siddhaśīte sitākṣaudradviprasthaṃ vinayettataḥ।
yakṣmāpasmārapittāsṛkkāsamehakṣayāpaham।
vayaḥsthāpanamāyuṣyaṃ māṃsaśukrabalapradam॥
aci5.43
ghṛtaṃ tu pitte'bhyadhike lihyādvyate'dhike pibet।
līḍhaṃ nirvāpayet pittamalpatvāddhanti nānalam।
ākrāmatyanilaṃ pītamūṣmāṇaṃ niruṇāddhi ca॥
aci5.44
kṣāmakṣīṇakṛśāṅgānāmetānyeva ghṛtāni tu।
tvakkṣīrīpippalīlājacūrṇaiḥ styānāni yojayet॥
aci5.45
sarpirguḍān samadhvaṃśān kṛtvā dadyāt payonu ca।
retovīryaṃ balaṃ puṣṭiṃ tairāśutaramāpnuyāt॥
aci5.46
balā vidārī hrasvaṃ ca pañcamūlaṃ punarnavam।
pañcānāṃ kṣīrivṛkṣāṇāṃ śuṅgā muṣṭyaṃśakāstathā॥
aci5.47
eṣāṃ kaṣāye dvikṣīre vidāryājarasāṃśake।
jīvanīyaiḥ pacet piṣṭairakṣamātrirghṛtāḍhakam॥
aci5.48
sitāpalāni pūte ca śīte dvātriṃśadāvapet।
godhūmapippalīvāṃśīcūrṇaṃ śṛṅgāṭakasya ca॥
aci5.49
samākṣikaṃ kauḍavikaṃ tatsarvaṃ khajamūrcchitam।
styānaṃ sarpirguḍān kṛtvā bhūrjapatreṇa veṣṭayet॥
aci5.50
tān jagdhvā pālikān kṣīraṃ madyaṃtvanupibet kaphe।
śoṣe kāse kṣate kṣīṇe śramastrībhārakarśite॥
aci5.51
raktaniṣṭhīvane tāpe pīnase corasi sthite।
śastāḥ pārśvaśiraḥśūle bhede ca svaravarṇayoḥ॥
aci5.52
sarśakarāśṛte kṣīraghṛtatailāḍhakatraye।
cūrṇīkṛtāḥ kṣipet pakvasāndre daśapalāḥ pṛthak॥
aci5.53
drākṣātmaguptāvarṣābhūsamaṅgābhīrupippalīḥ।
tadvadvidāryāmalake prasthārdhaṃ viśvabheṣajam॥
aci5.54
kṣāmaḥ kṣīṇaḥ kṣataḥ śuṣyaṃstānkhādet pālikairguḍaiḥ।
tathā sadyo rasādīnāṃ vṛdhyā puṣṭiṃ samaśnute॥
aci5.55
gokṣīrārdhāḍhakaṃ sarpiḥ prasthamikṣurasāḍhakam।
rasādvidāryāḥ kuḍavaṃ rasāt prasthaṃ ca taittirāt॥
aci5.56
dadyāt sidhyati tasmiṃstu piṣṭānikṣurasairimān।
madhūkaṣuṣpaṃ kuḍavaṃ kuḍavaṃ ca priyālataḥ॥
aci5.57
paladvayaṃ tavakṣīryāḥ kharjūrāṇi ca viṃśatiḥ।
pṛthagvibhītakānmajñaḥ pippalyāśca caturthikām॥
aci5.58
triṃśatpalāni khaṇḍācca madhukāt pāṇimānikām।
tathārdhapalikānyatra jīvanīyāni dāpayet॥
aci5.59
siddhe dvikuḍavaṃ kṣaudrācchīte datvā ca modakān।
kārayenmaricājājīpalacūrṇāvacūrṇitān॥
aci5.60
vātāsṛkpittarogeṣu kṣatakāsakṣayeṣu ca।
kṣīṇaujaḥsvaraśukreṣu yonidoṣeṣu saṃsrave।
mṛtaprajāsu vandhyāsu hitaṃ garbhasya ca srutau॥
aci5.61
vītatvagāsthikūṣmāṇḍatulāṃ svinnāṃ punaḥ pacet॥
aci5.62
ghaṭṭayan sarpiṣaḥ prasthe kṣaudravarṇe'tra ca kṣipet।
svaṇḍācchataṃ kaṇāśuṇṭhyordvipalaṃ jīrakādapi॥
aci5.63
trijātadhānyamaricaṃ pṛthagardhapalāṃśakam।
avatāritaśīte ca datvā kṣaudraṃ ghṛtārdhikam॥
aci5.64
svajenāmathya ca sthāpyaṃ tannihantyupayojitam।
kāsahidhmājvaraśvāsaraktapittakṣatakṣayān॥
aci5.65
uraḥsandhānajananaṃ medhāsmṛtibalapradam।
aśvibhyāṃnnirmitaṃ hṛdyaṃ kūṣmāṇḍakarasāyanam॥
aci5.66
pivennāgabalāmūlasyārdhakarṣābhivardhitam।
palaṃ kṣīrayutaṃ māsaṃ kṣīravṛttiranannabhuk॥
aci5.67
eṣa prayogaḥ puṣṭyāyurbalavarṇakaraḥ param।
maṇḍūkaparṇyāḥ kalpo'yaṃ yaṣṭyā vittauṣadhasya ca॥
aci5.68
pādaśeṣaṃ jaladroṇe pacennāgabalātulām।
tena kvāthena tulyāṃśaṃ ghṛtaṃ kṣīraṃ ca sādhayet॥
aci5.69
palārdhikaiścātibalābalāyaṣṭīpunarnavaiḥ।
prapauṇḍarīkakāśmaryapriyālakapikacchubhiḥ॥
aci5.70
aśvagandhāsitābhīrumedāyugmatrikaṇṭakaiḥ।
kākolīkṣīrakākolīkṣīraśuklādvijīrakaiḥ॥
aci5.71
mṛṇālabisakharjūraśṛṅgāṭakakaśerukaiḥ।
etannāgabalāsarpiḥ pittaraktaṃ kṣatakṣayam॥
aci5.72
jayettṛḍbhramadāhāṃśca balapuṣṭikaraṃ param।
varṇyamāyuṣyamojasyaṃ valīpalitanāśanam।
upayujya tu ṣaṇmāsād vṛddho'pi taruṇāyate॥
aci5.73
śarkarā pippalīcūrṇaiḥ sarpiṣā mākṣikeṇa ca।
saṃyutaṃ vā śṛtaṃ kṣīraṃ pibet kāsajvarāpaham॥
aci5.74
phalāmlaṃ sarpiṣā bhṛṣṭaṃ vidārīkṣurase kṛtam।
strīṣu kṣīṇaḥ pibedyūṣaṃ jīvanaṃ bṛṃhaṇaṃ param॥
aci5.75
saktūnāṃ vastrapūtānāṃ manthaṃ kṣaudraghṛtāvitam।
yavānnasātmyo dīptāgniḥ kṣatakṣīṇaḥ pibennaraḥ॥
aci5.76
jīvanīyopasiddhaṃ vā jāṅgalaṃ ghṛtabharjitam।
rasaṃ prayojayet kṣīṇe vyañjanārthaṃ saśarkaram॥
aci5.77
gomahiṣyaśvanāgājaiḥ kṣīrairmāṃsasaistathā।
yavānnaṃ bhojayedyūṣaiḥ phalāmlairvā ghṛtāplutaiḥ॥
aci5.78
dīpte'gnau vidhireṣa syānmande dīpanapācanaḥ।
yakṣmoktaḥ kṣatināṃ śasto grāhī śakṛti tu drave॥
aci5.79
daśamūlaṃ svayaṃguptāṃ śaṃkhapuṣpīṃ śaṭhīṃ balām।
hastipippalyapāmārgapippalīmūlacitrakān॥
aci5.80
bhārṅgī puṣkaramūlaṃ ca dvipalāṃśānyavāḍhakam।
harītakīśataṃ caikaṃ jalapañcāḍhake pacet॥
aci5.81
yavasvede kaṣāyaṃ taṃ pūtaṃ taccābhayāśatam।
pacedguḍatulāṃ datvā kuḍavaṃ ca pṛthagghṛtāt॥
aci5.82
tailāt sapippalīcūrṇāt siddhaśīte ca mākṣikāt।
lehāddve cābhaye nityamataḥ khādedrasāyanāt॥
aci5.83
tadvalīpalitaṃ hanyādvarṇāyurbalavardhanam।
pañcakāsān kṣayaṃ śvāsaṃ sahidhmaṃ viṣamajvaram॥
aci5.84
mehagulmagrahaṇyarśohṛdrogarucipīnasān।
agastyavihitaṃ dhanyamidaṃ śreṣṭhaṃ rasāyanam॥
aci5.85
daśamūlaṃ balāṃ mūrvāṃ haridre pippalīdvayam।
pāṭhāśvagandhāpāmārgasvaguptātiviṣāmṛtāḥ॥
aci5.86
bālabilvaṃ trivṛddantīmūlaṃ patraṃ ca citrakāt।
payasyāṃ kuṭajaṃ hiṃsrāṃ puṣpaṃ sāraṃ ca bījakāt॥
aci5.87
bolasthavirabhallātavikaṅkataśatāvarīḥ।
pūtīkarañjaśamyākacandralekhāsahācaram॥
aci5.88
saubhāñjanakanimbatvagikṣuraṃ ca palāṃśakam।
pathyāsahasraṃ saśataṃ yavānāṃ cāḍhakadvayam॥
aci5.89
pacedaṣṭaguṇe toye yavasvede'vatārayet।
pūte kṣipet sapathye ca tatra jīrṇaguḍāttulām॥
aci5.90
tailājyadhātrīrasataḥ prasthaṃ prasthaṃ tataḥ punaḥ।
adhiśrayenmṛdāvagnau darvīlepe'vatārya ca॥
aci5.91
śīte prasthadvayaṃ kṣaudrāt pippalīkuḍavaṃ kṣipet।
cūrṇīkṛtāttrijātācca tripalaṃ nikhanettataḥ॥
aci5.92
dhānye purāṇakumbhasthaṃ māsaṃ khādecca pūrvavat।
rasāyanaṃ vasiṣṭhoktametat pūrvaguṇādhikam।
svasthānāṃ niṣparīhāraṃ sarvartuṣu ca śasyate॥
aci5.93
pālikaṃ saindhavaṃ śuṇṭhī dve ca sauvarcalāt pale।
kuḍavāṃśāni vṛkṣāmlaṃ dāḍimaṃ patramārjakāt॥
aci5.94
ekaikā maricājājyordhānyakādve caturthike।
śarkarāyāḥ palānyatra daśa dve ca pradāpayet॥
aci5.95
kṛtvā cūrṇamato mātrāmannapāneṣu dāpayet।
rucyaṃ taddīpanaṃ balyaṃ pārśvārtiśvāsakāsanut॥
aci5.96
ekāṃ ṣoḍaśikāṃ dhānyād dve dve cājājidīpyakāt।
tābhyāṃ dāḍimavṛkṣāmle dvirdvissauvarcalāt pale॥
aci5.97
śuṇṭhyāḥ karṣaṃ dadhitthasya madhyāt pañcapalāni ca।
taccūṇa ṣoḍaśapalaiḥ śarkarāyā vimiśrayet॥
aci5.98
ṣāḍavoyaṃ pradeyaḥ syādannapāneṣu pūrvavat।
vidhiśca yakṣmapittāsravihitaḥ śasyate kṣate॥
aci5.99
nivṛtte kṣatadoṣe tu kaphe vṛddha uraḥ śiraḥ।
dālyete kāsino yasya sa nā dhūmānimānpibet॥
aci5.100
dvimedādvibalāyaṣṭīkalkaiḥ kṣaume subhāvite।
vartiṃ kṛtvā pibeddhūmaṃ jīvanīyaghṛtānupaḥ॥
aci5.101
manaḥśilā balā sājagandhā tvakkṣīrināgaraiḥ।
tadvadevānupānaṃ tu śarkarekṣuguḍodakam॥
aci5.102
piṣṭvā manaḥśilāṃ tulyāmārdrayā vaṭaśuṅgayā।
sasarpiṣkaṃ pibeddhūmaṃ tittiripratibhojanaḥ॥
aci5.103
kṣayaje bṛṃhaṇaṃ pūrvaṃ kuryādagneśca vardhanam।
bahudoṣāya sasnehaṃ mṛdu dadyādvirecanam॥
aci5.104
śamyākena trivṛtayā mṛdvīkārasayuktayā।
tilvakasya kaṣāyeṇa vidārīsvarasena ca।
sarpiḥ siddhaṃ pibedyuktyā kṣīṇadeho viśodhanam॥
aci5.105
pitte kaphe dhātuṣu ca kṣīṇeṣu kṣayakāsavān।
ghṛtaṃ karkaṭakīkṣīradvibalāsādhitaṃ pibet॥
aci5.106
vidārībhiḥ kadambairvā tālasasyaiśca sādhitam।
ghṛtaṃ payaśca mūtrasya vaivarṇye kṛcchranirgame॥
aci5.107
śūne savedane meḍhre pāyau saśroṇivaṅkṣaṇe।
ghṛtamaṇḍena laghunānuvāsyo miśrakeṇa vā॥
aci5.108
jāṅgalaiḥ pratibhuktasya vartakādyā bileśayāḥ।
kramaśaḥ prasahāstadvat prayojyāḥ piśitāśinaḥ॥
aci5.109
auṣṇyāt pramāthibhāvācca srotobhyaścyāvayanti te।
kaphaṃ śuddhaiśca taiḥ puṣṭiṃ kuryāt samyagvahan rasaḥ॥
aci5.110
cavikātriphalābhārṅgīdaśamūlaiḥ sacitrakaiḥ।
kulatthapippalīmūlapāṭhākolayavairjale॥
aci5.111
śṛtairnāgaradusparśāpippalīśaṭhipauṣkaraiḥ।
piṣṭaiḥ karkaṭaśṛṅgyā ca samaiḥ sarpirvipācayet॥
aci5.112
siddhe'smiṃścūrṇitau kṣārau dvau pañca lavaṇāni ca।
datvā yuktyā pibenmātrāṃ kṣayakāsanipīḍitaḥ॥
aci5.113
kāsamardābhayāmustāpāṭhākaṭphalanāgaraiḥ।
pippalyā kaṭurohiṇyā kāśmaryā surasena ca॥
aci5.114
akṣamātrairghṛtaprasthaṃ kṣīradrākṣārasāḍhake।
pacecchoṣajvaraplīhasarvakāsaharaṃ śivam॥
aci5.115
vṛṣavyāghrīguḍūcīnāṃ patramūlaphalāṅkurāt।
rasakalkairghṛtaṃ pakvaṃ hanti kāsajvarārucīḥ॥
aci5.116
dviguṇe dāḍimarase siddhaṃ vā vyoṣasaṃyutam।
pibeduparibhaktasya yavakṣārayutaṃ naraḥ॥
aci5.117
pippalīnuḍasiddhaṃ vā chāgakṣīrayutaṃ ghṛtam।
etānyagnivivṛdhyarthaṃ sarpīṣi kṣayakāsinām।
syurdoṣabaddhakaṇṭhoraḥsrotasāṃ ca viśuddhaye॥
aci5.118
śvāvidāṃ sūcayo dagdhāḥ saghṛtakṣaudraśarkarāḥ।
śvāsakāsaharā barhipādau vā kṣaudrasarpiṣā॥
aci5.119
eraṇḍapatrakṣāraṃ vā vyoṣatailaguḍānvitam।
lehayet kṣāramevaṃ vā surasairaṇḍapatrajam॥
aci5.120
lihyāttryūṣaṇacūrṇaṃ vā purāṇaguḍasarpiṣā।
citrakatriphalājājī karkaṭākhyā kaṭutrikam।
drākṣāṃ ca kṣaudrasarpirbhyāṃ lihyādadyādguḍena vā॥
aci5.121
pāṭhāmadhukajīvantītvakkṣīrītriphalāghanam।
śaṭhīdvibṛhatīdrākṣāpippalyelāvitunnakam॥
aci5.122
sārivāpuṣkarajaṭākarkaṭākhyārasāñjanam।
punarnavāloharajastrāyamāṇāyavānikā॥
aci5.123
ṛddhistāmalakī bhārṅgī viḍaṅgaṃ dhanvayāsakam।
kṣāracitrakacavyāmlavetasavyoṣadāru ca।
sarvakāsān jayellīḍhaṃ taccūrṇaṃ madhusarpiṣā॥
aci5.124
padmakaṃ triphalā vyoṣaṃ viḍaṅgaṃ devadāru ca।
balārāsnā ca taccūrṇaṃ samastasamaśarkaram॥
aci5.125
svādenmadhughṛtābhyāṃ vā lihyāt kāsaharaṃ param।
tadvanmāricacūrṇaṃ vā saghṛtakṣaudraśarkaram॥
aci5.126
pathyāśuṇṭhīghanagudairguṭikāṃ dhārayenmukhe।
sarveṣu kāsaśvāseṣu kevalaṃ vā bibhītakam॥
aci5.127
kalke tilvakapatrāṇāṃ ghṛtabhṛṣṭe saśarkare।
peyotkāryathavā ccharditṛṭkāsāmātisārajit॥
aci5.128
gaurasarṣapagaṇḍīraviḍaṅgavyoṣacitrakān।
sābhayān sādhayettoye yavāgūstena cāmbhasā॥
aci5.129
sasarpirlavaṇā kāse hidhmāśvāse sapīnase।
pāṇḍvāmaye kṣaye śophe karṇaśūle ca śasyate॥
aci5.130
kaṇṭakārīrase siddho mudgayūṣaḥ susaṃskṛtaḥ।
sagaurāmalakaḥ sāmlaḥ sarvakāsabhiṣagjitam॥
aci5.131
vātaghnauṣadhaniḥkvāthe kṣīraṃ yūṣān rasānapi।
vaiṣkirān prātudān bailān dāpayet kṣayakāsine॥
aci5.132
kṣatakāse ca ye dhūmāḥ sānupānā nidarśitāḥ।
kṣayakāse'pi te yojyā vakṣyate yacca yakṣmaṇi॥
aci5.133
bṛṃhaṇaṃ dīpanaṃ cāgneḥ srotasāṃ ca viśodhanam।
vyatyāsāt kṣayakāsibhyo balyaṃ sarvaṃ praśasyate॥
aci5.134
sannipātodbhavo ghoraḥ kṣayakāso yatastataḥ।
yathādoṣabalaṃ tasya sannipātahitaṃ hitam॥
iti pañcamo'dhyāyaḥ॥

atha ṣaṣṭho'dhyāyaḥ।
aci6.1
athātaḥ śvāsahidhmācikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci6.2
śvāsahidhmā yatastulyahetvādyāḥ sādhanaṃ tataḥ।
tulyameva tadārtaṃ ca pūrvaṃ svedairupācaret॥
aci6.3
snigdhairlavaṇatailāktaṃ srotassu grathitaḥ kaphaḥ।
tairlīno'pi vilīnosya koṣṭhaṃ prāptaḥ sunirharaḥ॥
aci6.4
bhavet kheṣu mṛdutvaṃ ca mārute cānulomatā।
svinnaṃ ca bhojayedannaṃ snigdhamānūpajai rasaiḥ॥
aci6.5
dadhyuttareṇa vā dadyāttato'smai vamanaṃ mṛdu।
viśeṣāt kāsavamathuhṛdgrahasvarasādine॥
aci6.6
pippalīsaindhavakṣaudrayuktaṃ vātāvirodhi yat।
nirhṛte sukhamāproti sakaphe duṣṭavigrahe॥
aci6.7
srotaḥsu ca viśuddheṣu caratyavihato'nilaḥ।
dhmānodāvartatamake mātuluṅgāmlavetasaiḥ॥
aci6.8
hiṅgupīlubiḍayuktamannaṃ syādanulomanam। sasaidhavaṃ phalāmlaṃ vā koṣṇaṃ dadyādvirecanam॥
aci6.9
ete hi kaphasaṃruddhagatiprāṇaprakopajāḥ।
tasmāttanmārgaśudhyarthamūrdhvādhaḥ śodhanaṃ hitam॥
aci6.10
udīryate bhṛśataraṃ mārgarodhādvahajjalam।
yathā tathānilastasya mārgamasmādviśodhayet॥
aci6.11
aśāntau kṛtasaṃśuddherdhūmairlīnaṃ malaṃ haret।
haridrāpatrameraṇmūlaṃ lākṣāṃ manaḥśilām॥
aci6.12
sadevadārvalaṃ māṃsīṃ piṣṭvā vartiṃ prakalpayet।
tāṃ ghṛtāktāṃ pibeddhūmaṃ yavān vā ghṛtasaṃyutān॥
aci6.13
madhūcchiṣṭaṃ sarjarasaṃ ghṛtaṃ vā guruvāguru।
candanaṃvājaśṛṅgaṃ vā bālānvā snāva vā gavām॥
aci6.14
ṛṣyagodhakuraṅgaiṇacarmaśṛṅgakhurāṇi vā।
gugguluṃ vā manohvāṃ vā sālaniryāsameva vā॥
aci6.15
sallakīṃ gugguluṃ lohaṃ padmakaṃ ca ghṛtāplutam॥
aci6.16
avaśyaṃ svedanīyānāmasvedyānāmapi kṣaṇam।
svedayet sasitākṣīrasukhoṣṇasnehasecanaiḥ॥
aci6.17
utkārikopanāhaiśca svedādhyāyoktabheṣajaiḥ।
uraḥ kaṇṭhaṃ ca mṛdubhiḥ sāme tvāmavidhiṃ caret॥
aci6.18
atiyogoddhataṃ vātaṃ dṛṣṭvā pavananāśanaiḥ।
snigdhai rasādyairnātyuṣṇairabhyaṅgaiśca śamaṃ nayet॥
aci6.19
anutkliṣṭakaphāsvinnadurbalānāṃ hi śodhanāt।
vāyurlabdhāspado marma saṃśoṣyāśu haredasūn॥
aci6.20
kaṣāyalehasnehādyaisteṣāṃ saṃśamayedataḥ।
kṣīṇakṣatātisārāsṛkpittadāhānubandhajān॥
aci6.21
madhurasnigdhaśītādyairhidhmāśvāsānupācaret।
kulatthadaśamūlānāṃ kvāthe syurjāṅgalā rasāḥ।
yūṣāśca śigruvārtākakāsaghnavṛṣamūlakaiḥ॥
aci6.22
pallavairnimbakulakabṛhatīmātuluṅgajaiḥ।
vyāghrīdurālabhāśṛṅgībilvamadhyatrikaṇṭakaiḥ॥
aci6.23
sāmṛtāgnikulatthaiśca yūṣaḥ syāt kvathitairjalai।
tadvadrāsnābṛhatyādibalāmudgaiḥ sacitrakaiḥ॥
aci6.24
peyā ca citrakājājīśṛṅgīsauvarcalairhitā।
daśamūlena vā kāsaśvāsahidhmārujāpahā॥
aci6.25
daśamūlaśaṭhīrāsnābhārṅgībilvardhipauṣkaraiḥ।
kulīraśṛṅgīcapalātāmalakyamṛtauṣadhaiḥ॥
aci6.26
pibet kaṣāyaṃ jīrṇe'smin peyāṃ tairevasādhitām।
śāliṣaṣṭikagodhūmayavamudgakulatthabhuk॥
aci6.27
kāsahṛdgrahapārśvārtihidhmāśvāsapraśāntaye।
saktūnvārkāṅkurakṣīrabhāvitānāṃ samākṣikān।
yavānāṃ daśamūlādiniḥkvāthalulitān pibet॥
aci6.28
anne ca yojayet kṣārahiṅvājyabiḍadāḍimān।
sapauṣkaraśaṭhīvyoṣamātuluṅgāmlavetasān॥
aci6.29
daśamūlasya vā kvāthamathavā devadāruṇaḥ।
pibedvā vāruṇīmaṇḍaṃ hidhmāśvāsī pipāsitaḥ॥
aci6.30
pippalīpippalīmūlapathyājantughnacitrakaiḥ।
kalkitairlepite rūḍhe nikṣipet ghṛtabhājane॥
aci6.31
takraṃ māsasthitaṃ taddhi dīpanaṃ śvāsakāsajit।
pāṭhāṃ madhurasāṃ dāru saralaṃ ca niśi sthitam॥
aci6.32
surāmaṇḍe'lpalavaṇaṃ pibet prasṛtasammitam।
śirīṣakundakadalīkusumaṃ pippalīyutam॥
aci6.33
taṇḍulāmbuplutaṃ hidhmāśvāsakāsaharaṃ param।
āranālena piṣṭvā vā mātuluṅgarasānvitān॥
aci6.34
hiṅgusauvarcalakaṇākolamudgān jalena vā।
koṣṇena bhārṅgīṃ śuṇṭhīṃ ca kṣāraṃ vā maricānvitam॥
aci6.35
svakvāthapiṣṭāṃ lulitāṃ bāṣpikāṃ pāyayeta vā।
svarasaṃ saptaparṇasya puṣpāṇāṃ vā śirīṣataḥ॥
aci6.36
hidhvāśvāse madhukaṇāyuktaṃ pittakaphānuge।
utkārikā tugākṛṣṇāmadhūlīguḍanāgaraiḥ॥
aci6.37
pittānubandhe yoktavyā pavane tvanubandhini।
śvāviṭchaśāmiṣakaṇāghṛtaśalyakaśoṇitaiḥ॥
aci6.38
suvarcalārasavyoṣasarpirbhiḥ sahitaṃ payaḥ।
anuśālyodanaṃ peyaṃ vātapitte'nubandhini॥
aci6.39
caturguṇāmbusiddhaṃ vā chāgaṃ saguḍanāgaram।
pippalīmūlamadhukaguḍagośvaśakṛdrasān।
hidhmābhiṣyandakāsaghnān lihyānmadhughṛtānvitān॥
aci6.40
gogajāśvavarāhoṣṭrakharameṣājaviḍrasān॥
aci6.41
samadhvaikaikaśo lihyādbahuśleṣmāthavā pibet।
catuṣpāccarmaromasthikhuraśṛṅgodbhavāṃ maṣīm॥
aci6.42
tathaiva vājigandhāyā lihyācchvāsī kapholbaṇaḥ।
kṣāraṃ vā triphalāpāṭhābṛhatīphalamūlajam॥
aci6.43
muktāpravālavaiḍūryaśaṅkhasaugandhikāñjanam।
masāragallasphaṭikakācailālavaṇadvayam॥
aci6.44
apāmārgaphalaṃ tāmramayo rūpyaṃ śaṇāt phalam।
jyotīrasena tallihyādayo vaikaṃ madhudravam॥
aci6.45
śaṭhīpauṣkaradhātrīrvā pauṣkaraṃ vā kaṇānvitam।
gairikāñjanakṛṣṇā vā svarasaṃ vā kapitthajam॥
aci6.46
rasena vā kapitthasya dhātrīsaindhavapippalīḥ।
ghṛtakṣaudreṇa vā pathyā viḍaṅgoṣaṇapippalīḥ॥
aci6.47
lihyādvā pippalīdrākṣāpathyāśṛṅgīdurālabhāḥ।
ghṛtamākṣikatailairvā tryūṣaṇaṃ kṣārasaṃyutam।
pippalīkṣaudrayuktau vā rasau dhātrīkapitthayoḥ॥
aci6.48
sitopalātvāmalakī drākṣā gośvaśakṛdrasam।
kolalājamadhudrākṣāpippalīnāgarāṇi vā॥
aci6.49
guḍatailaniśādrākṣākaṇārāsnoṣaṇāni vā।
pibedrasāmbumadyādyairlehauṣadharajāṃsi vā॥
aci6.50
jīvantīmustasurasatvagelādvayapauṣkaram।
caṇḍātāmalakīlohabhārṅgīnāgaravālakam॥
aci6.51
karkaṭākhyāśaṭhīkṛṣṇānāgakesaracorakam।
upayuktaṃ yathākāmaṃ cūrṇaṃ dviguṇaśarkaram॥
aci6.52
pārśvarugjvarakāsaghnaṃ hidhmāśvāsaharaṃ param।
jīvantī corakaḥ śṛṅgī pauṣkaraṃ surasaḥ śaṭhī॥
aci6.53
pippalītvagbiḍakṣāraśuṇṭhīhiṅvamlavetasam।
elātāmalakībhārṅgīvṛkṣāmlaṃ ceti cūrṇitam॥
aci6.54
rasena mātuluṅgasya madyena haviṣāthavā।
līḍhaṃ prayuktamanne vā kevalaṃ copayojitam॥
aci6.55
hidhmāśvāsavibandhārśaḥkāsahṛtpārśvaśūlanut।
śaṭhītāmalakībhārṅgīcaṇḍāvālakapauṣkaram॥
aci6.56
śarkarāṣṭaguṇaṃ cūrṇaṃ hidhmāśvāsaharaṃ param।
tulyaṃ guḍaṃ nāgaraṃ ca bhakṣayennāvayeta vā॥
aci6.57
laśunasya palāṇḍorvā mūlaṃ gṛñjanakasya vā।
candanādvā rasaṃ dadyānnārīkṣīreṇa nāvanam॥
aci6.58
saśarkarāṃ pippalī vā madhukaṃ vā madhudravam।
stanyena makṣikāviṣṭhāmalaktakarasena vā॥
aci6.59
sasaindhavaṃ ghṛtācchaṃ vā siddhaṃ stanyena vā ghṛtam।
kalkitairmadhuradravyaistat pibennāvayeta vā॥
aci6.60
sakṛduṣṇaṃ sakṛcchītaṃ vyatyāsāt sasitaṃ madhu।
tadvat payastahāsiddhamadhobhāgauṣadhairghṛtam॥
aci6.61
kaṇāsauvarcalakṣāravayasthāhiḍgucorakaiḥ।
sakāyasthairghṛtaṃ mastu daśamūlarase pacet॥
aci6.62
tat pibejjīvanīyairvā lihyāt samadhu sādhitam।
tejovatyabhayā kuṣṭhaṃ pippalī kaṭurohiṇī॥
aci6.63
pūkīkaṃ pauṣkaraṃ mūlaṃ palāśaścitrakaḥ śaṭhī।
paṭudvayaṃ tāmalakī jīvantī bailvapeśikā॥
aci6.64
vacāpatraṃ ca tālīsaṃ karṣāṃśaistairviṃpācayet।
hiṅgupādairghṛtaprasthaṃ pītamāśu nihanti tat॥
aci6.65
śvāsānilārśograhaṇīhidhmāhṛtpārśvavedanāḥ।
siddhaṃ vā puramañjiṣṭhālākṣāsarjarasaiḥ pibet॥
aci6.66
sapadmakamanohvālairghṛtaprasthaṃ picūnmitaiḥ।
vatsakādipratīvāpaṃ siddhaṃ vā prathame gaṇe॥
aci6.67
sapañcalavaṇaṃ sarpiḥ śvāsakāsānapohati।
hiṃsrāviḍaṅgapūtīkatrikaṭutriphalāgnikaiḥ॥
aci6.68
kolamātrairghṛtaprasthaṃ pācayet salilāḍhake।
kṣīraprasthadvayopetaṃ tat kāsaśvāsapīnasān॥
aci6.69
arśāṃsyarocakaṃ gulmaṃ kṣayaṃ hidhmāṃ ca nāśayet।
saindhavārdhāṃśayuktaṃ vā purāṇaṃ pāyayedghṛtam।
dhānvantaraṃ vṛṣaghṛtaṃ dādhikaṃ tryūṣaṇādi vā॥
aci6.70
śītāmbusekaḥ sahasā trāsavikṣepabhīśucaḥ।
harṣerṣyocchvāsarodhāśca hitaṃ kīṭaiśca daṃśanam॥
aci6.71
yat kiñcit kaphavātaghnamuṣṇaṃ vātānulomanam।
tat sevyaṃ prāyaśo yacca sutarāṃ mārutāpaham॥
aci6.72
vātakṛdvā kaphaharaṃ kaphakṛdvānilāpaham।
kāryaṃ naikāntikaṃ tābhyāṃ prāyaḥ śreyo'nilāpaham॥
aci6.73
sarveṣāṃ bṛṃhaṇe hyalpaḥ śakyaśca prāyaśo bhavet।
nātyarthaṃ śamane'pāyo bhṛśośakyaśca karśane॥
aci6.74
śamanairbṛṃhaṇaiścāto bhūyiṣṭhaṃ tānupācaret।
kāsaśvāsakṣayacchardihidhmāścānyonyabheṣajaiḥ॥
iti ṣaṣṭho'dhyāyaḥ॥
atha saptamo'dhyāyaḥ।
aci7.1
athāto rājayakṣmacikitsitaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
aci7.2
balino bahudoṣasya snigdhasvinnasya śodhanam।
ūrdhvādho yakṣmiṇaḥ kuryāt sasnehaṃ yanna karśanam॥
aci7.3
payasā phalayuktena madhureṇa rasena vā।
sarpiṣmatyā yavāgvā vā vamanadravyasiddhayā॥
aci7.4
vamedvirecanaṃ dadyāttrivṛcśyāmānṛpadrumān॥
śarkarāmadhusarpirbhiḥ payasā tarpaṇena vā।
drākṣāvidārīkāśmaryamāṃsānāṃ vā rasairyutān॥
aci7.5
śuddhakoṣṭhasya yuñjīta vidhiṃ bṛṃhaṇadīpanam।
hṛdyāni cānnapānāni vātaghnāni laghūni ca॥
aci7.6
śāliṣaṣṭikagodhūmayavamudgaṃ samāsthitam।
laghumacyutavīryaṃ ca sujaraṃ balakṛcca yat॥
aci7.7
ājaṃ kṣīraṃ ghṛtaṃ māṃsaṃ kravyānmāṃsaṃ ca śoṣajit।
kākolūkavṛkadvīpigavāśvanakuloragam॥
aci7.8
gṛdhrabhāsakharoṣṭraṃ ca hitaṃ chadmopasaṃhitam।
jñātaṃ jugupsitaṃ taddhi chardiṣe na balaujase॥
aci7.9
mṛgādyāḥ pittakaphayoḥ pavane prasahādayaḥ।
veśavārīkṛtāḥ pathyā rasādiṣu ca kalpitāḥ॥
aci7.10
bhṛṣṭāḥ sarṣapatailena sarpiṣā vā yathāyatham।
rasikā mṛdavaḥ snigdhāḥ paṭudravyābhisaṃskṛtāḥ॥
aci7.11
hitā maudgakakaulatthāstadvadyūṣāśca sādhitāḥ।
sapippalīkaṃ sayavaṃ sakulatthaṃ sanāgaram॥
aci7.12
sadāḍimaṃ sāmalakaṃ snigdhamājaṃ rasaṃ pibet।
tena ṣaḍvinivartante vikārāḥ pīnasādayaḥ॥
aci7.13
koladāḍimaniryāsapiṣṭayāsthivihīnayā।
drākṣayā svacchadhānyāmbuplutāloḍitakalkayā॥
aci7.14
kāryaḥ sauvarcalavyoṣapatrailādīpyakānvitaḥ।
samākṣikaḥ sakarpūraḥ salavaṅkaḥ sakesaraḥ॥
aci7.15
candrakānto yathārthākhyaḥ śoṣahāgnirucipradaḥ।
śuktāmladhātrīsvarasairdrākṣāyāḥ kalkitaṃ palam॥
aci7.16
guḍaṣaṭpalasaṃyuktaṃ yuktaṃ ślakṣṇaiśca kārṣikaiḥ।
vṛkṣāmladhānyadramilīrājikādāḍimoṣaṇaiḥ॥
aci7.17
palena nāgapuṣpasya kiñcit sauvarcalena ca।
sasevyapatratvaktoyaḥ surasārasamūrchitaḥ॥
aci7.18
bhūribhūstṛṇako rāgaḥ kaṇṭhyo rucyaḥ samākṣikaḥ।
pibecca sutarāṃ madyaṃ jīrṇaṃ srotoviśodhanam॥
aci7.19
pittādiṣu viśeṣeṇa madhvariṣṭācchavāruṇīḥ।
siddhaṃ vā pañcamūlena tāmalakyāthavā jalam॥
aci7.20
parṇinībhiścatasṛbhirdhānyanāgarakeṇa vā।
kalpayeccānukūlosya tenānnaṃ śuci yatnavān॥
aci7.21
daśamūlena payasā siddhaṃ māṃsarasena vā।
balāgarbhaṃ ghṛtaṃ yojyaṃ kravyāmāṃsarasena vā॥
aci7.22
sakṣaudraṃ payasā siddhaṃ sarpirdaśaguṇena vā।
jīvantīṃ madhukaṃ drākṣāṃ phalāni kuṭajasya ca॥
aci7.23
puṣkarāhvaṃ śaṭhīṃ kṛṣṇāṃ vyāghrīṃ gokṣurakaṃ balām।
nīlitpalaṃ tāmalakīṃ trāyamāṇāṃ durālabhām।
kalkīkṛtya ghṛtaṃ pakvaṃ rogarājaharaṃ param॥
aci7.24
durālabhāṃ gokṣurakaṃ catastraḥ parṇinīrbalām।
bhāgān palonmitān kṛtvā palaṃ parpaṭakasya ca॥
aci7.25
paceddaśaguṇe toye daśabhāgāvaśeṣite।
pūte tasmin ghṛtaprasthaṃ kṣīradviguṇitaṃ pacet॥
aci7.26
garbhaṃ datvā śaṭhīkṛṣṇābhūnimbotpalasārivāḥ।
trāyantīṃ pauṣkaraṃ mūlaṃ sahapatraphalāṃ phalam॥
aci7.27
kuṭajācca jayettaddhi śiraḥpārśvāṃsavedanām।
tṛṣṇāṃ chardimatīsāraṃ kāsadāhabhramajvarān॥
aci7.28
ghṛtaṃ kharjūramṛdvīkāmadhukaiḥ saparūsakaiḥ।
sapippalīkaṃ vaisvaryakāsaśvāsajvarāpaham॥
aci7.29
daśamūlaśṛtāt kṣīrāt sarpiryadudiyānnavam।
sapippalīkaṃ sakṣaudraṃ tat paraṃ svarabodhanam॥
aci7.30
śiraḥpārśvāsaśūlaghnaṃ kāsaśvāsajvarāpaham।
pañcabhiḥ pañcamūlairvā śṛtādyadudiyāt ghṛtam॥
aci7.31
pañcānāṃ pañcamūlānāṃ rase kṣīracaturguṇe।
siddhaṃ sarpirjayatyetadyakṣmaṇaḥ saptakaṃ balam॥
aci7.32
pañcakolayavakṣāraṣaṭpalena pacet ghṛtam।
prasthonmitaṃ tulyapayaḥ srotasāṃ tadviśodhanam॥
aci7.33
gulmajvarodaraplīhagrahaṇīpāṇḍupīnasān।
kāsaśvāsāgnisadanaśvayathūrdhvānilān jayet॥
aci7.34
rāsnābalāgokṣurakasthirāvarṣābhuvāriṇi।
jīvantīpippalīgarbhaṃ sakṣīraṃ śoṣajidghṛtam।
aśvagandhāśṛtāt kṣīrāt ghṛtaṃ ca sasitāpayaḥ॥
aci7.35
sādhāraṇāmiṣatulāṃ toyadroṇadvaye pacet।
tenāṣṭabhāgaśeṣeṇa jīvanīyaiḥ palonmitaiḥ॥
aci7.36
sādhayet sarpiṣaḥ prasthaṃ vātapittāmayāpaham।
māṃsasarpiridaṃ pītaṃ yuktaṃ māṃsarasena vā।
kāsaśvāsasvarabhraṃśaśoṣahṛtpārśvaśūlajit॥
aci7.37
yaṣṭībalāguḍūcyalpapañcamūlatulāṃ pacet।
śūrpe'pāmaṣṭabhāgasthe tatra pātraṃ pacet ghṛtāt॥
aci7.38
dhātrīvidārīkṣurasatripātre payaso'rmaṇe।
supiṣṭairjīvanīyaiśca pārāśaramidaṃ ghṛtam।
sasainyaṃ rājayakṣmāṇamunmūlayati śīlitam॥
aci7.39
mūrvāharidrākhadirakvāthaṃ sarpiḥ śakṛdrasam।
gogajājāvihayajaṃ payastulyān daśa dravān॥
aci7.40
svāduskandhaṃ trikaṭukaṃ kalkitaṃ devadāru ca।
pacettaccāśu śoṣaghnaṃ tadvadvāsāvarīghṛtam॥
aci7.41
dvipañcamūlavaraṇayavabilvapunarnavāḥ।
karañjabolasthavirakulasthabadarāgnikāḥ॥
aci7.42
garbhaṃ datvā snuhīkṣīraṃ śukākhyācavyasaindhavam।
harītakīṃ ca tacchoṣaśophamehodarāpaham॥
aci7.43
yavāgvā vā pibenmātrāṃ lihyādvā madhunānvitām।
siddhānāṃ sarpiṣāmeṣāṃ dadyādannena vā saha॥
aci7.44
elājamodatriphalāsaurāṣṭrīvyoṣacitrakān।
sārānariṣṭagāyatrīsālabījakasambhavān॥
aci7.45
bhallātakaṃ viḍaṅgaṃ ca pṛthagaṣṭapalonmitam।
salile ṣoḍaśaguṇe ṣoḍaśāṃśasthitaṃ pacet॥
aci7.46
punastena ghṛtaprasthaṃ siddhe cāsmin palāni ṣaṭ।
tavakṣīryāḥ kṣipettriṃśat sitāyā dviguṇaṃ madhu॥
aci7.47
ghṛtāttrijātāttripalaṃ tato līḍhaṃ khajāhatam।
payonupānaṃ tat prāhṇe rasāyanamayantraṇam॥
aci7.48
medhyaṃ cakṣuṣyamāyuṣyaṃ dīpanaṃ hanti cācirāt।
mehagulmakṣayavyādhipāṇḍurogabhagandarān।
ye ca sarpirguḍāḥ proktāḥ kṣate yojyāḥ kṣaye'pi te॥
aci7.49
kharjūrapippalīdrākṣāpathyāśṛṅgīdurālabhāḥ।
triphalāpippalīmustāśṛṅgāṭaguḍaśarkarāḥ॥
aci7.50
vīrāśaṭhīpuṣkarākhyāsurasāśarkarāguḍāḥ।
nāgaraṃ citrako lājāḥ pippalyāmalakaṃ guḍaḥ॥
aci7.51
viḍaṅgasāraścavikā tryūṣaṇaṃ ca vicūrṇitam।
ardhaślokaiḥ smṛtā lehāḥ pañcaite madhusarpiṣā।
svaryāḥ kāsakṣayaśvāsapārśvarukkaphanāśanaḥ॥
aci7.52
tvagelāpippalīkṣīrīśarkarā dviguṇāḥ kramāt।
cūrṇitā bhakṣayellihyāt pūrvavadvā tathāguṇāḥ॥
aci7.53
tilamāṣāśvagandhā vā mākṣikājaghṛtadutāḥ।
pūrvokteṣveva rogeṣu vātaprāyeṣu pūjitāḥ॥
aci7.54
svarasādacikitsitam।
viśeṣāt svarasāde'sya nasyadhūmādi yojayet।
tatrāpi vātaje koṣṇaṃ pibedauttarabhaktikam॥
aci7.55
kāsamardakavārtākīmārkavasvarasairghṛtam।
sādhitaṃ kāsajit svaryaṃ siddhamārtagalena vā॥
aci7.56
badarīpatrakalkaṃ vā ghṛtabhṛṣṭaṃ sasaindhavam।
tailaṃ vā madhukadrākṣāpippalīkṛminutphalaiḥ॥
aci7.57
haṃsapādyāśca mūlena pakvaṃ nasto niṣecayet।
sukhodakānupānaṃ ca sasarpiṣkaṃ guḍaudanam।
aśnīyāt pāyasaṃ caivaṃ snigdhaṃ svedaṃ ca yojayet॥
aci7.58
pittodbhave pibet sarpiḥ śṛtaśītapayonupaḥ।
kṣīrivṛkṣāṅkurakvāthakalkasiddhaṃ samākṣikam॥
aci7.59
aśnīyācca sasarpiṣkaṃ yaṣṭīmadhukapāyasam।
balāvidārigandhābhyāṃ vidāryā madhukena ca॥
aci7.60
siddhaṃ salavaṇaṃ sarpirnasyaṃ svaryamanuttamam।
prapauṇḍarīkaṃ madhukaṃ pippalī bṛhatī balā॥
aci7.61
sādhitaṃ kṣīrasarpiśca tat svavryaṃ nāvanaṃ param।
lihyānmadhurakāṇāṃ ca cūrṇaṃ madhughṛtānvitam॥
aci7.62
varīṃ balāṃ payasyāṃ vā kākolīmadhuke tathā।
evamasyānupaśame lalāṭe vyadhayet sirām॥
aci7.63
pibet kaṭūni mūtreṇa kaphaje rūkṣabhojanaḥ।
kaṭkaphalāmalakavyoṣaṃ lihyāttailamadhuplutam॥
aci7.64
vyoṣakṣārāgnicavikābhārṅgīpathyāmadhūni vā।
yavairyavāgūṃ yamake kaṇādhātrīkṛtāṃ pibet।
bhutkvādyātpippalīṃ śuṇṭhīṃ tīkṣṇaṃ vā vamanaṃ bhajet॥
aci7.65
śarkarākṣaudramiśrāṇi śṛtāni madhuraiḥ saha।
pibet payāṃsi yasyoccairvadato vihataḥ svaraḥ॥
aci7.66
arocakacikitsitam।
vicitramannamarucau hitairupahitaṃ hitam।
bahirantarmṛjāṃ cittanirvāṇaṃ hṛdyamauṣadham॥
aci7.67
dvau kālau dantapavanaṃ bhakṣayenmukhadhāvanaiḥ।
kaṣāyaiḥ kṣālayedāsyaṃ dhūmaṃ prāyaugikaṃ pibet॥
aci7.68
tālīsapatravaṭakāḥ sakarpūrasitopalāḥ।
śaśāṅkakiraṇākhyāśca bhakṣyā rucikarāḥ param॥
aci7.69
vātādarocake tatra pibeccūrṇaṃ prasannayā।
hareṇukṛṣṇākṛmijiddrākṣāsaindhavanāgarāt॥
aci7.70
elābhārṅgīyavakṣārahiṅguyuktād ghṛtena vā।
chardayedvā vacāmbhobhiḥ pittācca guḍavāribhiḥ॥
aci7.71
lihyādvā śarkarāsarpirlavaṇottamamākṣikam।
kaphādvamennimbajalairdīpyakāragvadhodakam॥
aci7.72
pānaṃ samadhvariṣṭāśca tīkṣṇāḥ samadhumādhavāḥ।
pibeccūrṇaṃ ca pūrvoktaṃ hareṇvādyuṣṇavāriṇā॥
aci7.73
trikaṭutriphalārātrīyavakṣāraṃ madhuplutam।
prātarāhārakāle ca yuñjīta mukhadhāvanam॥
aci7.74
biḍaṃ sauvarcalaṃ kuṣṭhamajājī maricaṃ sitā।
dhātryelāpadmakośīrapippalīcandanotpalam॥
aci7.75
lodhraṃ tejovatī pathyā yavakṣāraṃ kaṭutrayam।
ārdradāḍimaniryāsaḥ sajājīsitaśarkaraḥ॥
aci7.76
satailamākṣikā yuktāścatvāraḥ kavalagrahāḥ।
caturo'rocakān hanyurekadoṣasamastajān॥
aci7.77
kāravyajājīmaricadrākṣavṛkṣāmladāḍimam।
sauvarcalaguḍakṣaudraṃ sarvārocakanāśanam॥
aci7.78
elātvaṅnāgakusumatīkṣṇakṛṣṇāmahauṣadham।
bhāgavṛddhaṃ kramāccūrṇaṃ nihanti samaśarkaram॥
aci7.79
prasekārucihṛtpārśvakāsaśvāsagalāmayān।
yavānītintiṇīkāmlavetasauṣadhadāḍimam॥
aci7.80
kṛtvā kolaṃ ca karṣāṃśaṃ sitāyāśca catuṣpalam।
dhānyasauvarcalājājīvarāṅgaṃ cārdhakārṣikam॥
aci7.81
pippalīnāṃ śataṃ caikaṃ dve śate maricasya ca।
cūrṇametat paraṃ rucyaṃ hṛdyaṃ grāhi hinasti ca।
vibandhakāsahṛtpārśvaplīhārśograhaṇīgadān॥
aci7.82
tālisapatraṃ maricaṃ nāgaraṃ pippalī śubhā।
yathottaraṃ bhāgavṛddhāstvagele cārdhabhāgike॥
aci7.83
tadrucyaṃ dīpanaṃ cūrṇaṃ kaṇāṣṭaguṇaśarkaram।
kāsaśvāsārucicchardiplīhahṛtpārśvaśūlajit॥
aci7.84
pāṇḍujvarātisāraghnaṃ mūḍhavātānulomanam।
tālīsapatracavikāmaricānāṃ palaṃ palam॥
aci7.85
kṛṣṇātanmūlayordve dve pale śuṇṭhīpalatrayam।
caturjātamuśīraṃ ca karṣāṃśaṃ ślakṣṇacūrṇitam॥
aci7.86
tatra triṃśat palaṃ datvā kvathitādamalādguḍāt।
kurvīta modakānakṣasammitāṃste'pi tadguṇāḥ॥
aci7.87
prasekacikitsitam।
arkāmṛtākṣārajaleśarvarīmuṣitairyavaiḥ।
praseke kalpitān saktūn bhakṣyāṃścādyād balī vamet॥
aci7.88
kaṭutiktaistathā śūlyaṃ bhakṣayejjāṅgalaṃ palam।
śuṣkāṃśca bhakṣyān sulaghūṃścaṇakādirasānupaḥ॥
aci7.89
śleṣmaṇo'tiprasekena vāyuḥ śleṣmāṇamasyati। kaphaprasekaṃ taṃ vidyāt snigdhoṣṇaireva nirjayet॥
aci7.90
pīnase'pi kramamimaṃ vamathau ca prayojayet।
viśeṣātpīnase'bhyaṅgān snehān svedāṃśca śīlayet॥
aci7.91
snigdhānutkārikāpiṇḍaiḥ śiraḥpārśvagalādiṣu।
lavaṇāmlakaṭūṣṇāṃśca rasān snehopasaṃhitān॥
aci7.92
śiro'ṃsapārśvaśūleṣu yathādoṣavidhiṃ caret।
audakānūpapiśitairupanāhāḥ susaṃskṛtāḥ॥
aci7.93
śasyante sacatusnehāḥ śiraḥpārśvāṃsaśūlinām।
lepaśca natayaṣṭyāhvaśatāhvākuṣṭhacandanaiḥ॥
aci7.94
balārāsnātilāḥ sarpirmadhukaṃ nīlamutpalam।
palaṅkaṣā devadāru candanaṃ madhukaṃ ghṛtam॥
aci7.95
kṛṣṇagandhā balā vīrā vidārī sapunarnavā।
abhīruyaṣṭīmadhukaṃ payasyā kattṛṇaṃ ghṛtam॥
aci7.96
ityardhayogaiścatvāraḥ pradehāḥ parikīrtitāḥ।
śastāḥ saṃsṛṣṭadoṣāṇāṃ śiraḥpārśvāsaśūlinām॥
aci7.97
nāvanaṃ dhūmapānāni snehāścauttarabhaktikāḥ।
tailānyabhyaṅgayogīni bastikarma tathāparam।
śṛṅgādyairvā yathādoṣaṃ duṣṭameṣāṃ haredasṛk।
pradehaḥ saghṛtaiśceṣṭaḥ padmakośīracandanaiḥ॥
aci7.98
dūrvāmadhukamañjiṣṭhākesarairvāghṛtāplutaiḥ।
candanādyena tailena śatadhautena sarpiṣā।
abhyaṅgaḥ payasāsekaḥ śastaścamadhukāmbunā॥
aci7.99
prāyeṇopahatāgnitvāt sapicchamatisāryate।
tasyātisāragrahaṇīvihitaṃ hitamauṣadham।
sanāgarānindrayavān pāyayettaṇḍulāmbanā॥
aci7.100
jīrṇeṣu teṣu peyāṃ ca cāṅgerītakradāḍimaḥ।
pāṭhānimbayavānīnāṃ cūrṇaṃ takreṇa vā pibet॥
aci7.101
surayā vāplutāṃ pāṭhāṃ sanāgaradurālabhām।
jambvāmrabilvamadhyaṃ vā sakapitthaṃ sanāgaram॥
aci7.102
peyāmaṇḍena yogaiśca pāṭhādyaiḥ kārayet tribhiḥ।
sasūpyadhānyān sasnehān sālmān salavaṇān khalān।
vetasārjunajambūnāṃ mṛṇālīkṛṣṇagandhayoḥ॥
aci7.103
śrāpaṇyā mātuluṅgasya dhātakyā dāḍimasya ca।
cāṅgeryā madayantyāśca yūthikāyāśca pallavaiḥ॥
aci7.104
kālaviddugdhikāyāśca cukrikāyāśca yojayet।
khalāndadhisaropetānsasarpiṣkānsadāḍimān।
rocanān dīpanān dadyādatīsāraharān param॥
aci7.105
purīṣaṃ yatnato rakṣecchuṣyato rājayakṣmiṇaḥ।
sarvadhātukṣayārtasya balaṃ tasya hi viḍbalam॥
aci7.106
jvarādiṣvapi kurvīta vikāreṣu yathāmayam।
bahvāmayasamūho hi yakṣmātaḥ so'tiduḥsahaḥ॥
aci7.107
ajāṃ vā paryupāsīta ṣaṇmāsānuṭaje vasan।
tatpayomūtraviḍvṛttipariṣekapragharṣaṇaḥ।
tābhiḥ parivṛtaḥ svapyāttacchakṛdreṇusaṅkare॥
aci7.108
etadrasāyanaṃ śreṣṭhaṃ rogarājasya nāśanam।
ajāśakṛdrasakṣīradadhimūtraiḥ śṛtaṃ ghṛtam॥
aci7.109
sapañcapaṭu pañcājaṃ kṣayī kṣīrānupaḥ pibet।
māṃsamevāśnato yuktyā mārdvīkaṃ pibato'nu ca॥
aci7.110
avidhāritavegasya lakṣmā na labhate'ntaram।
surāṃ samaṇḍāṃ mārdvīkamariṣṭān śīdhumādhavān॥
aci7.111
yathārhamanupānārthaṃ pibenmāṃsāni bhakṣayan।
srotovibandhamokṣārthaṃ balaujaḥpuṣṭaye ca tat॥
aci7.112
snehakṣīrāmbukoṣṭheṣu svabhyaktamavagāhayet।
uttīrṇaṃ miśrakasnehaiḥ punaraktaṃ sukhaiḥ karaiḥ।
mṛdnīyāt sukhamārīnaṃ sukhaṃ codvartayet param॥
aci7.113
jīvantīṃ śatavīryāṃ ca vikasāṃ sapunarnavām।
aśvagandhāmapāmārgaṃ tarkārīṃ madhukaṃ balam॥
aci7.114
vidārīṃ sarṣapān kuṣṭhaṃ taṇḍulānatasīphalam।
māṣāṃstilāṃśca kiṇvaṃ ca sarvamekatra cūrṇayet॥
aci7.115
yavacūrṇaṃ triguṇitaṃ dadhnā yuktaṃ samākṣikam।
etadudvartanaṃ kāryaṃ puṣṭivarṇabalapradam॥
aci7.116
gaurasarṣapakalkena snānīyauṣadhibhiśca saḥ।
snāyādṛtusukhaistoyairjīvanīyopasādhitaiḥ॥
aci7.117
gandhamālyādikāṃ bhūṣāmalakṣmīnāśanīṃ bhajet।
suhṛdāṃ darśanaṃ gītavāditrotsavasaṃśrutīḥ॥
aci7.118
bastayaḥ kṣīrasarpīṃṣi madyaṃ māṃsaṃ suśīlatā।
daivavyapāśrayaṃ tadvadatharvoktaṃ ca pūjitam॥
aci7.119
iṣṭyā yayā ca candrasya rājayakṣmā purā jitaḥ।
purohitaḥ prayuñjīta vedoktāṃ tāṃ jitātmanaḥ॥
॥iti saptamo'dhyāyaḥ॥
atha aṣṭamo'dhyāyaḥ।
aci8.1
athātaḥ chardrihṛdrogatṛṣṇācikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci8.2
āmāśayotkleśabhavāḥ prāyaśchardyo hitaṃ tataḥ।
laṅghanaṃ prāgṛte vāyoḥ vamanaṃ tatra yojayet॥
aci8.3
balino bahudoṣasya vamataḥ pratataṃ bahu।
tato virekaṃ kramaśo hṛdyaṃ madyaiḥ phalāmbubhiḥ॥
aci8.4
kṣīrairvā saha sa hyūrdhvaṃ gataṃ doṣaṃ nayatyadhaḥ।
śamanaṃ cauṣadhaṃ rūkṣadurbalasya tadeva tu॥
aci8.5
pariśuṣkaṃ priyaṃ sātmyamannaṃ laghu ca śasyate।
upavāsastathā yūṣā rasāḥ kāmbalikāḥ khalāḥ॥
aci8.6
śākāni lehā bhojyāni rāgaṣāḍavapānakāḥ।
bhakṣyāḥ śuṣkā vicitrāśca phalāni snānagharṣaṇam॥
aci8.7
gandhāḥ sugandhayo gandhaphalapuṣpānna pānajāḥ।
bhuktamātrasya sahasā mukhe śītāmbusecanam॥
aci8.8
hanti mārutajāṃ chārdiṃ sarpiḥ pītaṃ sasaindhavam।
kiñciduṣṇaṃ viśeṣeṇa sakāsahṛdayadravām॥
aci8.9
vyoṣatrilavaṇāḍhyaṃ vā siddhaṃ vā dāḍimāmbunā।
saśuṇṭhīdadhidhānyena pītaṃ tulyāmbu vā payaḥ॥
aci8.10
vyaktasaindhavasarpirvā phalāmlo vaiṣkiro rasaḥ।
snigdhaṃ ca bhojanaṃ śuṇṭhīdadhidāḍimasādhitam।
koṣṇaṃ salavaṇaṃ cātra hitaṃ snehavirecanam॥
aci8.11
pittajāyāṃ virekātha drākṣekṣusvarasaistrivṛt।
sarpirvā tailvakaṃ yojyaṃ vṛddhaṃ ca śleṣmadhāmagam॥
aci8.12
ūrdhvameva haret pittaṃ svādutiktairviśuddhimān।
pibenmanthaṃ yavāgūṃ vā lājaiḥ samadhuśarkaraiḥ।
gudgajāṅgalajairadyādvyañjanaiḥ śāliṣaṣṭikam॥
aci8.13
mṛdbhṛṣṭaloṣṭaprabhavaṃ suśītaṃ salilaṃ pibet।
mudgośīrakaṇādhānyaiḥ saha vā saṃsthitaṃ niśām।
drākṣārasaṃ rasañcekṣorguḍūcyambu payo'pi॥
aci8.14
jambvāmrapallavośīravaṭāśvatthāṅkurodbhavaḥ।
kvāthaḥ kṣaudrayutaḥ pītaḥ śīto vā viniyacchati॥
aci8.15
chardiṃ jvaramatīsāraṃ mūrchāṃ tṛṣṇāṃ ca durjayām।
dhātrīrasena śītaṃ vā pibenmudgadalāmbu vā॥
aci8.16
kolamajjāsitālājamakṣikāviṭkaṇāñjanam।
kolāsthimajjāsrotojalājotpalarajāṃsi vā॥
aci8.17
lihyāt kṣaudreṇa pathyāṃ vā drākṣāṃ vā badarāṇi vā।
pibecchītāmbunā śālisvarṇagairikajaṃ rajaḥ।
piṣṭaṃ vā candanadrākṣāmāṃsīsevyāmbugairikam॥
aci8.18
śālitaṇḍulatoyena pibedvā sasitāmadhu।
madhūkamadhukadrākṣākamalāmalakāmbudam॥
aci8.19
sasārivāparūṣākṣaṃ mūrvāṃ vā mākṣikānvitām।
madhukaṃ sātmaguptaṃ vā śītaṃ dhātrīrasena vā॥
aci8.20
kaphajāyāṃ vamennimbakṛṣṇāpiṇḍītasarṣapaiḥ।
yuktena koṣṇatoyena durbalaṃ copavāsayet॥
aci8.21
āragvadhāderniryūhaṃ śītaṃ kṣaudrayutaṃ pibet।
triphalākaṇacavyādvā peyāṃ patraiḥ karañjajaiḥ॥
aci8.22
manthānyavairvā bahuśaśchardighnauṣadhabhāvitaiḥ।
kaphaghnamannaṃ hṛdyaṃ ca rāgāḥ sārjakabhūstṛṇāḥ॥
aci8.23
līḍhaṃ manaśśilākṛṣṇāmaricaṃ bījapūrakāt।
svarasena kapitthācca sakṣaudreṇa vamiṃ jayet॥
aci8.24
samustāṃ madhunā śṛṅgīṃ kolāmlaṃ vā sajāmbavam।
tadvadviḍaṅgatriphalākṛmighnaparipelavam॥
aci8.25
tadvaddurālabhāṃ khādet kapitthaṃ tryūṣaṇena vā।
anukūlopacāreṇa yāti dviṣṭārthajā śamam॥
aci8.26
kṛmijā kṛmihṛdrogagaditaiśca bhiṣagjitaiḥ।
yathāsvaṃ pariśiṣṭāśca tatkṛtāśca tathāmayāḥ॥
aci8.27
tvaramāṇo jayecchardiṃ prasaktāmanubandhinīm।
koṣṭhāśrayamahāmarmapīḍākaratarā hi sā॥
aci8.28
nacānnena vinā kāyastanmayo vartate'pi ca।
dhātukṣayo'tivamathau samīraṇasamīraṇāt॥
aci8.29
niyataṃ jāyate tasmāddrutaṃ tatra prayojayet।
pracchardanātiyogoktaṃ kramaṃ stambhanabṛṃhaṇam॥
aci8.30
sarpirguḍān rasān kṣīraṃ ghṛtaṃ kalyāṇajīvanam।
dhānvantaraṃ tryūṣaṇaṃ vā doṣadehānurodhataḥ॥
aci8.31
hṛdrogacikitsitam।
hṛdroge vātaje tailaṃ mastusauvīratakravat।
pibet sukhoṣṇaṃ sabiḍaṃ gulmānāhārtijicca tat॥
aci8.32
talaṃ ca lavaṇaiḥ siddhaṃ samūtrāmlaṃ tathāguṇam।
bilvaṃ rāsnāṃ yavān kolaṃ devadāru punarnavam॥
aci8.33
kulatthān pañcamūlaṃ ca paktvā tasmin jale pacet।
tailaṃ tannāvane pāne bastau ca viniyojayet॥
aci8.34
śuṇṭhīvayasthālavaṇakāyasthāhiṅgupauṣkaraiḥ।
pathyayā ca śṛtaṃ pārśvahṛdrujāgulmajidghṛtam॥
aci8.35
sauvarcalasya dvipale pathyāpañcāśadanvite।
ghṛtasya sādhitaḥ prasthā hṛdrogaśvāsagulmanut॥
aci8.36
dāḍimaṃ kṛṣṇalavaṇaṃ hiṅguśuṇṭhyamlavetasam।
apatantrakahṛdrogaśvāsaghnaṃ cūrṇamuttamam॥
aci8.37
puṣkarāhvaśaṭhīśuṇṭhībījapūrajaṭābhayāḥ।
pītāḥ kalkīkṛtāḥ kṣāraghṛtāmlalavaṇairyutāḥ।
vikartikāśūlaharā kvāthaḥ koṣṇaśca tadguṇaḥ॥
aci8.38
yavānīlavaṇakṣāravacājājyauṣadhaiḥ kṛtaḥ।
sapītadārubījāhvapalāśaśaṭhipauṣkaraiḥ॥
aci8.39
pañcakolaśaṭhīpathyāguḍabījāhvapauṣkaram।
vāruṇīkalkitaṃ bhṛṣṭaṃ yamake lavaṇānvitam॥
aci8.40
hṛtpārśvayoniśūleṣu khādet gulmodareṣu ca।
snigdhāśceha hitāḥ svedāḥ saṃskṛtāni ghṛtāni ca॥
aci8.41
laghunā pañcamūlena śuṇṭhyā vā sādhitaṃ jalam।
vāruṇīdadhimaṇḍaṃ vā dhānyāmlaṃ vā pibettṛṣi॥
aci8.42
sāyāmastambhaśūlāme hṛdi mārutadūṣite।
kriyaṣā sadravāyāmapamohe tu hitā rasāḥ॥
aci8.43
snehāḍhyāstittirikrauñcaśikhivartakadakṣajāḥ।
balātailaṃ sahṛdrogī pibedvā sukumārakam॥
aci8.44
yaṣṭyāhvaśatapākaṃ vā mahāsnehaṃ tathottamam।
rāsnājīvakajīvantībalāvyāghrīpunarnavaiḥ॥
aci8.45
bhārṅgīsthirāvacāvyoṣairmahāsnehaṃ vipācayet।
dadhipādaṃ tathāmlaiśca lābhataḥ sa niṣevitaḥ।
tarpaṇo bṛṃhaṇo balyo vātahṛdroganāśanaḥ॥
aci8.46
tryūṣaṇatriphalāpāṭhamadhūkaṃ madhukaṃ cuṭī।
pañcamūlaṃ laghu bale mede ṛddiḥ śatāvarī॥
aci8.47
kaṇḍūkarī tāmalakī jīvakaṃ cākṣasaṃmitaiḥ।
taiḥ pacet sarpiṣaḥ prasthaṃ dadhnaḥ prasthena māhiṣāt॥
aci8.48
yuktaṃ siddhaṃ ca madhunā tannihanti niṣevitam।
hṛtpāṇḍugrahaṇīdoṣakāsaśvāsahalīmakān॥
aci8.49
dīpte'gnau sadravāyāme hṛdroge vātike hitam।
kṣīraṃ dadhi guḍaḥ sarpiraudakānūpamāmiṣam॥
aci8.50
ghṛtānyeva ca varjyāni hradrogeṣu caturṣvapi।
śeṣeṣu stambhajāḍyāmasaṃyukte'pi ca vātike।
kaphānubandhe tasmiṃstu rūkṣoṣṇāmācaret kriyām॥
aci8.51
paitte drākṣekṣuniryāsasitākṣādraparūṣakaiḥ।
yukto vireko hṛdyaḥ syāt kramaḥ śuddhe ca pittahā॥
aci8.52
kṣatapittajvaroktaṃ ca bāhyāntaḥparimārjanam।
kaṭvīmadhukakalkaṃ ca pibet sasitamambhasā॥
aci8.53
śreyasīśarkarādrākṣājīvakarṣabhakotpalaiḥ।
balākharjūrakākolīmedāyugmaiśca sādhitam॥
aci8.54
sakṣīraṃ māhiṣaṃ sarpiḥ pittahṛdroganāśanam।
prapauṇḍarīkamadhukabisagranthikaśerukāḥ॥
aci8.55
saśuṇṭhīśaivalāstābhiḥ sakṣīraṃ vipacet ghṛtam।
śītaṃ samadhu tacceṣṭaṃ svāduvargakṛtaṃ ca yat।
bastiṃ ca dadyāt sakṣaudraṃ tailaṃ madhukasādhitam॥
aci8.56
kaphodbhave vamet svinnaḥ picumandavacāmbhasā।
kulatthadhanvottharasatīkṣṇamadyayavāśanaḥ॥
aci8.57
pibeccūrṇaṃ vacāhiṅgulavaṇadvayanāgarāt।
sailā yavānakakaṇā yavakṣārāt sukhāmbunā॥
aci8.58
phaladhānyāmlakaulatthayūṣamūtrāsavaistathā।
puṣkarāhvābhayāśuṇṭhīśaṭhīrāsnāvacākaṇāt।
kvāthaṃ tathābhayāśuṇṭhīmādrīpītadrukaṭphalāt॥
aci8.59
kvāthe rauhītakāśvatthakhadirodumbarārjune।
sapalāśavaṭe vyoṣatrivṛccūrṇānvite kṛtaḥ॥
aci8.60
sukhodakānupānaḥ syāllehaḥ kaphavikārahā।
śleṣmagulmoditājyāni kṣārāṃśca vividhān pibet॥
aci8.61
prayojayecchilāhraṃ vā brāhmaṃ cātra rasāyanam।
tathāmalakalehaṃ vā prāśaṃ vāgastyanirmitam॥
aci8.62
syācchūlaṃ yasya bhukte'ti jīryatyalpaṃ jarāṃ gate।
śāmyet sakuṣṭhakṛmijillavaṇadvayatilvakaiḥ॥
aci8.63
sadevadārvativiṣaiścūrṇamuṣṇāmbunā pibet।
yasya jīrṇe'dhikaṃ snehaiḥ sa virecyaḥ phalaiḥpunaḥ॥
aci8.64
jīryatyanne tathā mūlaistīkṣṇaiḥ śūle sadādhike।
prāyo'nilo ruddhagatiḥ kupyatyāmāśaye yataḥ॥
aci8.65
tasyānulomanaṃ kāryaṃ śuddhilaṅghanapācanaiḥ।
kṛmighnamauṣadhaṃ sarvaṃ kṛmije hṛdayāmaye॥
aci8.66
tṛṣṇācikitsitam।
tṛṣṇāsu vātapittaghno vidhiḥ prāyeṇa śasyate।
sarvāsu śīto bāhyāntastathā śamanaśodhanaḥ॥
aci8.67
divyāmbu śītaṃ sakṣaudraṃ tadvadbhaumaṃ ca tadguṇam।
nirvāpitaṃ taptaloṣṭakapālasikatādibhiḥ॥
aci8.68
saśarkaraṃ vā kvathitaṃ pañcamūlena vā jalam।
darbhapūrveṇa manthaśca praśasto lājasaktubhiḥ॥
aci8.69
vāṭyaścāmayavaiḥ śītaḥ śarkarāmākṣikānvitaḥ।
yavāgūḥ śālibhistadvat kodravaiśca cirantanaiḥ॥
aci8.70
śītena śītavīryaiśca dravyaiḥ siddhena bhojanam।
himāmbupariṣiktasya payasā sasitāmadhu॥
aci8.71
rasaiścānamlalavaṇairjāṅgalairghṛtabharjitaiḥ।
mudgādīnāṃ tathā yūṣairjīvanīyarasānvitaiḥ॥
aci8.72
nasyaṃ kṣīraghṛtaṃ siddhaṃ śītairikṣostathā rasaḥ।
nārīkṣīreṇa vā ghṛṣṭamuṣṭrāsthi sasitaṃ hitam॥
aci8.73
nirvāpaṇāśca gaṇḍūṣāḥ sūtrasthānoditā hitāḥ।
dāhajvaroktā lepādyā nirīhatvaṃ manoratiḥ॥
aci8.74
mahāsariddhradādīnāṃ darśanasmaraṇādi ca।
tṛṣṇāyāṃ pavanotthāyāṃ saguḍaṃ dadhi śasyate।
rasāśca bṛṃhaṇāḥ śītā vidāryādigaṇāmbu ca॥
aci8.75
pittajāyāṃ sitāyuktaḥ pakvodumbarajo rasaḥ।
tatkvātho vā himastadvatsārivādigaṇāmbu vā॥
aci8.76
tadvidhaiśca gaṇaḥ śītakaṣāyān sasitāmadhūn।
madhurairauṣadhaistadvat kṣīrivṛkṣaiśca kalpitān॥
aci8.77
bījapūrakamṛdvīkāvaṭavetasapallavān।
mūlāni kuśakāśānāṃ yaṣṭyāhvaṃ ca jale śṛtam॥
aci8.78
apākaśarkarācchinnaruhāloddhrāñjanāmbu vā।
kārpasīphalakalkaṃ vā sasitakṣīrabhojanaḥ॥
aci8.79
jvaroditaṃ vā drākṣādipañcasārāmbu vā pibet॥
aci8.80
kaphodbhavāyāṃ vamanaṃ nimbaprasavavāriṇā।
bilvāḍhakīpañcakoladarbhapañcakasādhitam॥
aci8.81
jalaṃ pibedrajanyā vā siddhaṃ sakṣaudraśarkaram।
mudgayūṣaṃ ca savyoṣapaṭolīnimbapallavam।
yavānnaṃ tīkṣṇakavalanasyalehāṃśca śīlayet॥
aci8.82
sarvairāmācca taddhantrī kriyeṣṭā vamanaṃ tathā।
tryūṣaṇāruṣkaravacāphalāmloṣṇāmbumastubhiḥ॥
aci8.83
annātyayānmaṇḍamuṣṇaṃ himaṃ manthaṃ ca kālavit।
tṛṣi śramānmāṃsarasaṃ manthaṃ vā sasitaṃ pibet॥
aci8.84
ātapāt sasitaṃ manthaṃ yavakolajasaktubhiḥ।
sarvāṇyaṅgāni limpecca tilapiṇyākakāñjikaiḥ॥
aci8.85
śītasnānācca madyāmbu pibettṛḍvān guḍāmbu vā।
madyādardhajalaṃ madyaṃ snāto'mlalavaṇairyutam॥
aci8.86
snehatīkṣṇatarāgnistu svabhāvaśiśiraṃ jalam।
snehāduṣṇāmbvajīrṇāttu jīrṇānmaṇḍaṃ pipāsitaḥ॥
aci8.87
pibet snigdhānnatṛṣito himaspardhi guḍodakam।
gurvādyannena tṛṣitaḥ pītvoṣṇāmbu tadullikhet॥
aci8.88
kṣayajāyāṃ kṣayahitaṃ sarvaṃ bṛṃhaṇamauṣadham।
kṛśadurbalarūkṣāṇāṃ kṣīraṃ chāgo raso'thavā।
kṣīraṃ ca sordhvavātāyāṃ kṣayakāsaharaiḥ śṛtam॥
aci8.89
rogopasargajātāyāṃ dhānyāmbu sasitāmdhu।
pāne praśastaṃ sarvā ca kriyā rogādyapekṣayā॥
aci8.90
tṛṣṇak pūrvāmayakṣīṇo na labheta jalaṃ yadi।
maraṇaṃ dīrgharogaṃ vā prāpnuyāt tvaritaṃ tataḥ॥
aci8.91
sātmyānnapānabhauṣajyaistṛṣṇāṃ tasya jayetpuraḥ।
tasyāṃ jjitāyāmanyo'pi vyādhiḥ śakyaścikitsitum॥
॥iti aṣṭamo'dhyāyaḥ॥
atha navamo'dhyāyaḥ।
aci9.1
athāto madātyayacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci9.2
yaṃ doṣamadhikaṃ paśyettasyādau pratikārayet।
kaphasthānānupūrvyā vā tulyadoṣe madātyaye।
pittamārutaparyantaḥ prāyeṇa hi madātyayaḥ॥
aci9.3
hīnamithyātipītena yo vyādhirupajāyate।
samapītena tenaiva sa madyenopaśāmyati॥
aci9.4
madyasya viṣasādṛśyādviṣaṃ tūtkarṣavṛttibhiḥ।
tīkṣṇādibhirguṇairyogādviṣāntaramapekṣate॥
aci9.5
tīkṣṇoṣṇenātimātreṇa pītenāmlavidāhinā।
madyenānnarasakledo vidagdhaḥ kṣāratāṃ gataḥ॥
aci9.6
yān kuryānmadatṛṇmohajvarāntardāhavibhramān।
madyotkliṣṭena doṣeṇa ruddhaḥ srotassu mārutaḥ॥
aci9.7
sutīvrā devanā yāśca śirasyasthiṣu sandhiṣu।
jīrṇāmamadyadoṣasya prakāṅkṣālāghave sati।
yaugikaṃ vidhivadyukaṃ madyameva nihanti tān॥
aci9.8
kṣāro hi yāti mādhuryaṃ śīghramamlopasaṃhitaḥ।
madyamamleṣu ca śreṣṭhaṃ doṣaviṣyandanādalam॥
aci9.9
tīkṣṇoṣṇādyaiḥ purāproktairdīpanādyaistathāguṇaiḥ।
sātmyatvācca tadevāsya dhātusāmyakaraṃ param॥
aci9.10
saptāhamaṣṭarātraṃ vā kuryāt pānātyayauṣadham।
jīryatyetāvatā pānaṃ kālena vipathāśritam॥
aci9.11
paraṃ tato'nubadhnāti yo rogastasya bheṣajam।
yathāyathaṃ prayuñjīta kṛtapānātyayauṣadham॥
aci9.12
tatra vātolbaṇe madyaṃ dadyāt piṣṭakṛtaṃ yutam।
bījapūrakavṛkṣāmlakoladāḍimadīpyakaiḥ॥
aci9.13
yavānīhapuṣājājīvyoṣatrilavaṇārdrakaiḥ।
śūlyairmāṃsairharitakaiḥ snehavadbhiśca saktubhiḥ॥
aci9.14
uṣṇasnigdhāmlalavaṇā medyamāṃsarasā hitāḥ।
āmrāmrātakapeśībhiḥ saṃskṛtā rāgaṣāḍavāḥ॥
aci9.15
godhūmamāṣavikṛtīrmṛducitrā mukhapriyāḥ।
ārdikārdrakakulmāṣaśuktamāṃsādigarbhiṇīḥ॥
aci9.16
surabhirlavaṇā śītā nigadā vācchavāruṇī।
svaraso dāḍimāt kvāthaḥ pañcamūlāt kanīyasaḥ॥
aci9.17
śuṇṭhīdhānyāttathā mastu śuktāmbhocchāmlakāñjikam।
abhyaṅgodvartanasnānamuṣṇaṃ prāvaraṇaṃ ghanam॥
aci9.18
ghanaścāgarujo dhūpaḥ paṅkaścāgarukuṅkumāt।
kucoruśroṇiśālinyo yauvanoṣṇāṅgayaṣṭayaḥ।
harṣeṇāliṅgane yuktāḥ priyāḥ saṃvāhaneṣu ca॥
aci9.19
pittolbaṇe bahujalaṃ śārkaraṃ madhu vā yutam।
rasairdāḍimakharjūrabhavyadrākṣāparūṣajaiḥ॥
aci9.20
suśītaṃ sasitāsaktu yojyaṃ tādṛk ca pānakam।
svāduvargakasāyairvā yuktaṃ madyaṃ samākṣikam॥
aci9.21
śāliṣaṣṭikamaśnīyācchaśājaiṇakapiñjalaiḥ।
satīnamudgāmalakapaṭolīdāḍimairapi॥
aci9.22
kaphapittaṃ samutkliṣṭamullikhettṛḍvidāhavān।
pītvāmbu śītaṃ madyaṃ vā bhūrīkṣurasasaṃyutam॥
aci9.23
drākṣārasaṃ vā saṃsargī tarpaṇādiḥ paraṃ hitām।
tathāgnirdīpyate tasya doṣaśeṣānnapācakaḥ॥
aci9.24
kāse saraktaniṣṭhīve pārśvastanarujāsu ca।
tṛṣṇāyāṃ savidāhāyāṃ sotkleśe hṛdayorasi॥
aci9.25
guḍūcībhadramustānāṃ paṭolasyāthavā rasam।
sanāgaraṃ yojayeta tittiripratibhojanam॥
aci9.26
tṛṣyate cātibalavadvātapitte samuddhate।
dadyāddrākṣārasaṃ pānaṃ śītaṃ doṣānulomanam॥
aci9.27
jīrṇe'dyānmadhurāmlena chāgamāṃsarasena ca।
tṛṣyalpaśaḥ pibenmadyaṃ madaṃ rakṣan bahūdakam॥
aci9.28
mustadāḍimalājāmbu jalaṃ vā parṇinīśṛtam।
pāṭalyutpalakandairvā svabhāvādeva vā himam॥
aci9.29
madyātipānādabdhātau kṣīṇe tejasi coddhate।
yaḥ śuṣkagalatālvoṣṭho jihvāṃ niṣkṛṣya ceṣṭate॥
aci9.30
pāyayet kāmato'mbhastaṃ niśīthapavanāhatam।
koladāḍimavṛkṣāmlacukrīkācutrikārasaḥ।
pañcāmlako mukhālepaḥ sadyastṛṣṇāṃ niyacchati॥
aci9.31
tvacaṃ prāptaśca pānoṣmā pittaraktābhimūrchitaḥ।
dāhaṃ prakurute ghoraṃ vihvalo yena muhyati॥
aci9.32
tṛṣṇādāhaparītasya tasya dāhajvarāpaham।
vidhiṃ yathoktaṃ yuñjīta bāhyāntaḥ parimārjanam॥
aci9.33
prabhātamārutoddhūtāḥ prāleyajalavarṣiṇaḥ।
smaryamāṇā api ghnanti dāhaṃ malayapādapāḥ॥
aci9.34
muktākalāpāḥ śaśiraśmiśubhrā mṛṇālapadmotpalapatraramyāḥ।
sekāvagāhāḥ sajalā jalārdrā vātāḥ suśītā maṇayo mahārhāḥ॥
aci9.35
aliñjarāḥ padmapuṭāpidhānāḥ pravālavarṇā himavāripūrṇāḥ।
parisravanto dṛtayo mahāntaḥ putrāḥ priyā darpaṇamaṇḍalāni॥
aci9.36
nāryaśca netrotpalakarṇapūrā madhyaṃ vayaḥ kiñcidiva spṛśantyaḥ।
mano'nukūlā haricandanārdrāstṛḍdāhamūrcchādavathūn jayanti॥
aci9.37
kareṇukābhiḥ parivāritena vikṣobhaṇaṃ vāraṇayūthapena।
āsphālanaṃ śīkaravarṣaṇaṃ ca sindhoḥ smaran dāhatṛṣoragamyaḥ॥
aci9.38
sariddhradānāṃ himavaddarīṇāṃ candrodayānāṃ kamalākarāṇām।
manoramānyāpi kathāpravṛttā dāhaṃ ca tṛṣṇāṃ ca nihanti sadyaḥ॥
aci9.39
lājotpalośīrakucandanāmbu śītābhidhānaṃ madhuśarkarāḍhyam।
madyodbhavāṃ pittakṛtāṃ ca tṛṣṇāṃ sadāhaśoṣāṃ vinihanti pītam॥
aci9.40
priyaṅgupatraplavalodhrasevyaddrīberakāleyakanāgapuṣpaiḥ।
śītāmbupiṣṭairnavakarparasthaistṛḍdāhahā sarvaśarīralepaḥ॥
aci9.41
aśāmyatyathavā dāhe rasaistṛptasya jāṅgalaiḥ।
śākhāśrayāṃ yathānyāyaṃ rohiṇīṃ vyadhayetsirām॥
aci9.42
jallekhanopavāsābhyāṃ vijayeta kapholbaṇaṃ।
tṛṣito'mbu pibet siddhaṃ mustayā parpaṭena vā॥
aci9.43
sthirāśuṇṭhībalodīcyadusparśānyatamena vā।
siddhametacca sarveṣu pānadoṣeṣu śasyate॥
aci9.44
nirāmaṃ kṣudhitaṃ kāle pāyayet bahumākṣikam।
śārkaraṃ madhu vā jīrṇamariṣṭaṃ sīdhumeva vā।
rūkṣatarpaṇasaṃyuktaṃ yavānīnāgarānvitam॥
aci9.45
yūṣeṇa yavagodhūmaṃ tanunālpena bhojayet।
uṣṇāmlakaṭutiktena kaulatthenālpasarpiṣā॥
aci9.46
śuṣkamūlakajaiśchāgai rasairvā dhanvacāriṇām।
sāmlavetasavṛkṣāmlapaṭolīvyoṣadāḍimaiḥ॥
aci9.47
prabhūtaśuṇṭhīmaricaharitārdrakapeśikam।
bījapūrarasādyamlaṃ bhṛṣṭaṃ nīrasavartitam॥
aci9.48
karīrakaramardādirociṣṇubahusālanam।
pravyaktāṣṭāṅgalavaṇaṃ vikalpitanimardakam।
yathāgni bhakṣayanmāṃsaṃ mādhavaṃ nigadaṃ pibet॥
aci9.49
sitāsauvarcalājājītintiṇīkāmlavetasam।
tvagelāmaricārdhāṃśamaṣṭāṅgalavaṇaṃ hitam।
srotoviśudhyagnikaraṃ kaphaprāye madātyaye॥
aci9.50
kaṭuskandhayutāṃ śvetāṃ mṛdvīkāṃ niṣkulīkṛtām।
rasena mātuluṅgasya kalakayeddāḍimasya vā।
tayā kṣaudrayuto rāgāḥ kṛto rocanadīpanaḥ॥
aci9.51
sauvarcalailāmaricadīpyakājāji cocavat।
kārvyāḥ kalpayedevaṃ śūktaṃ matsyaṇḍikānvitam॥
aci9.52
dhānyasauvarcalājājīkāravīmaricānvitān।
saguḍān madhuyuktena vyaktāmlān maricotkaṭān॥
aci9.53
rūkṣoṣṇodvartanodgharṣasnānabhojanalaṅghanaiḥ।
sakāmābhiḥ saha strībhiryuktyā jāgaraṇena ca।
madātyayaḥ kaphaprāyaḥ śīghraṃ samupaśāmyati॥
aci9.54
yadidaṃ karma nirdiṣṭaṃ pṛthagdoṣabalaṃ prati।
sannipāte daśavidhe taccheṣe'pi vikalpayet॥
aci9.55
tvannāgapuṣpamagadhāmaricājājidhānyakaiḥ।
parūṣakamadhūkailāsurāhvaiśca sitānvitaiḥ॥
aci9.56
sakapittharasaṃ hṛdyaṃ pānakaṃ śaśibodhitam।
madātyayeṣu sarveṣu peyaṃ rucyagnidīpanam॥
aci9.57
tadvaddāḍimamṛdvīkākaṇākāśmaryadārubhiḥ।
sabījapūrakarasairbiḍasauvarcalānvitam॥
aci9.58
phalairvā vividhairamlaiḥ satrivṛccūrṇaśarkaram।
kacchudārāṅkuradrākṣāvarṣābhūjīrakadvayam॥
aci9.59
madhūkayaṣṭītvakkṛṣṇākesaraṃ ślakṣṇacūrṇitam।
pibedāloḍya dugdhena sūkṣmatāntavagālitam॥
aci9.60
nākṣobhya hi mano madyaṃ śarīramavihanya vā।
kuryānmadātyayaṃ tasmādiṣyate harṣaṇī kriyā॥
aci9.61
sevyāḥ sarvendriyasukhā dharmakalpadrumāṅkurāḥ।
viṣayātiśayāḥ pañca śarāḥ kusumadhanvanaḥ॥
aci9.62
saṃśuddhiśamanādyeṣu madadoṣaḥ kṛteṣvapi।
na cecchāmyet kaphe kṣīṇe jāte daurbalyalāghave॥
aci9.63
tasya madyavidagdhasya vātapittādhikasya ca।
grīṣmopataptasya taroryathā varṣaṃ tathā payaḥ॥
aci9.64
madyakṣīṇasya hi kṣīraṃ kṣīṇamāśveva puṣyati।
ojastulyaṃ guṇaiḥ sarvairviparītaṃ ca madyataḥ॥
aci9.65
payasā vihate roge bale jāte nivartayet।
kṣīraprayogaṃ madyaṃ ca krameṇālpālpamācaret॥
aci9.66
na vikṣayadhvaṃsakotthaiḥ spṛśyetopadravairyathā।
tayostu syāt ghṛtaṃ kṣīraṃ bastayo bṛṃhaṇāḥ śivāḥ।
abhyaṅgodvartanasnānānyannapānaṃ ca vātajit॥
aci9.67
yuktamadyasya madyottho na vyādhirupajāyate।
ato'sya vakṣyate yogo yaḥ sukhāyaiva kevalam॥
aci9.68
āśvinaṃ yā mahattejo balaṃ sārasvataṃ ca yā।
dadhātyaindraṃ ca yā vīryaṃ prabhāvaṃ vaiṣṇavaṃ ca yā॥
aci9.69
astraṃ makaraketoryā puruṣārtho balasya yā।
sautrāmaṇyāṃ dvijamukhe hutāśe hūyate ca yā॥
aci9.70
yā sarvausadhisampūrṇānmathyamānātsurāsuraiḥ।
mahodadheḥ samudbhūtā śrīśaśāṅkāmṛtaiḥ saha॥
aci9.71
madhumādhavamaireyasīdhugauḍāsavādibhiḥ।
madaśāktimanujjhantī yā rūpairbahubhiḥ sthitā॥
aci9.72
yāmāsvādya vilāsinyo yathārthaṃ nāma bibhrati।
kulāṅganāpi yāṃ pītvā nayatyuddhatamānasā॥
aci9.73
anaṅgāliṅgitairaṅgaiḥ kvāpi ceto munerapi।
taraṅgabhaṅgabhrukuṭītarjanairmāninīmanaḥ॥
aci9.74
ekaṃ prasādya kurute yā dvayorapi nirvṛtim।
yathākāmabhaṭāvāptiparihṛṣṭāpsasrogaṇe॥
aci9.75
tṛṇavat puruṣā yuddhe yāmāsvādya jahatyasūn।
yāṃ śīlayitvāpi ciraṃ bahudhā bahuvigrahām॥
aci9.76
nityaṃ harṣātivegena tat pūrvamiva sevate।
śokodvegāratibhayairyāṃ dṛṣṭvā nābhibhūyate॥
aci9.77
goṣṭhīmahotsavodyānaṃ na yasyāḥ śobhate vinā।
smṛtvā smṛtvā ca bahuśo viyuktaḥ śocate yayā॥
aci9.78
aprasannāpi yā prītyai prasannā svarga eva yā।
apīndraṃ manyate dussthaṃ hṛdyasthitayā yayā॥
asa9.79। anirdeśyasukhāsvādā svasaṃvedyaiva yā param।
iti citrāsvavasthāsu priyāmanukaroti yā॥
aci9.80
priyātipriyatāṃ yāti yat priyasya viśeṣataḥ।
yā prītiryā ratirvāgyā yā puṣṭiriti ca stutā॥
aci9.81
vedadānavagandharvayakṣarākṣasamānuṣaiḥ।
pānapravṛttau satyāṃ tu tāṃ surāṃ vidhinā pibet॥
aci9.82
sambhavanti na te rogā medonilakaphodbhavāḥ।
vidhiyuktādṛte madyādye na sidhyanti dāruṇāḥ॥
aci9.83
asti dehasya sāvasthā yasyāṃ pānaṃ nivāryate।
anyatra madyānnigadādvividhauṣadhasambhṛtāt॥
aci9.84
ānūpaṃ jāṅgalaṃ māṃsaṃ vidhināpyupakalpitam।
madyaṃ sahāyamaprāpya samyak pariṇamet katham॥
aci9.85
sutīkṣṇamārutavyādhighātino laśunasya ca।
madyamāṃsaviyuktasya prayoge syāt kiyān guṇaḥ॥
aci9.86
nigūḍhaśalyāharaṇe śastrakṣārāgnikarmaṇi।
pītamadyo viṣahate sukhaṃ vaidyavikatthanām॥
aci9.87
analottejanaṃ rucyaṃ śokaśramavināśanam।
na cātaḥ paramastyanyadārogyabalapuṣṭikṛt॥
aci9.88
rakṣatā jīvitaṃ tasmāt peyamātmavatā sadā।
āśritopāśritahitaṃ paramaṃ dharmasādhanam॥
aci9.89
srātaḥ praṇamya suravipragurūnyathāsvaṃ vṛttiṃ vidhāya ca samastaparigrahasya।
āpānabhūmimatha gandhajalābhiṣiktāmāhāramaṇḍapasamīpagatāṃ śrayeta॥
aci9.90
svāstṛte'tha śayane kamanīye mitrabhṛtyaramaṇīsamavetaḥ।
svaṃ yaśaḥ kathakacāraṇasaṅghairuddhataṃ niśamayannatilokam॥
aci9.91
vilāsinīnāṃ ca vilāsaśobhi gītaṃ sanṛttaṃ kalatūryaghoṣaiḥ।
kāñcīkalāpaiścalakiṅkiṇīkaiḥ krīḍāvihaṅgaiśca kṛtānunādam॥
aci9.92
maṇikanakasamutthairāvareyairvicitraiḥ sajalavividhabhāktikṣaumavastrāvṛtāṅgaiḥ।
api munijanacittakṣobhasampādanībhiścakitahariṇalolaprekṣaṇībhiḥ praiyābhiḥ॥
aci9.93
stananitambakṛtādatigauravādalasamākulamīśvarasaṃśrayāt।
iti gataṃ dadhatībhirasaṃsthitaṃ taruṇacittavilobhanakārmaṇam॥
aci9.94
yauvanāsavamattābhirvilāsādhiṣṭhitātmābhiḥ।
sañcāryamāṇaṃ yugapattanvaṅgībhiritastataḥ॥
aci9.95
tālavṛntanalinīdalānilaiḥ śītalīkṛtamatīva śītalaiḥ।
darśane'pi vidadhadvaśānugaṃ svāditaṃ kimuta cittajanmanaḥ॥
aci9.96
cūtarasendumṛgaiḥ kṛtavāsaṃ mallikayojjvalayā ca sanātham।
sphaṭikaśuktigataṃ sataraṅgaṃ kāntamanaṅgamivodvahadaṅgam॥
aci9.97
tālīsādyaṃ cūrṇamelādikaṃ vā hṛdyaṃ prāśya prāgvayassthāpanaṃ vā।
tatprārthibhyo bhūmibhāge sumṛṣṭe toyonmiśraṃ dāpayitvā tataśca॥
aci9.98
dhṛtimān smṛtimān nityamanūnādhikamācaran।
ucitenopacāreṇa sarvamevopalālayan॥
aci9.99
jitavikasitāsitasarojanayanasaṅkrāntivārdhitaśrīkam।
kāntāmukhamiva saurabhahṛtamadhupagaṇaṃ pibenmadyam॥
aci9.100
pītvaivaṃ caṣakatrayaṃ parijanaṃ sammānya sarvaṃ tato।
gatvāhārabhuvaṃ puraḥ subhiṣajo bhuñjīta bhūyo'tra ca।
māṃsāpūpaghṛtārdrakādiharitairyuktaṃ sasauvarcalairdvistrirvā cālpameva vanitāsaṃvalganārthaṃ pibet॥
aci9.101
rahasi dayitāmaṅke kṛtvā bhujāntarapīḍanāt pulakitatanuṃ jātasvedāṃ sakampapayodharām।
yadi sarabhasaṃ sīdhorvāraṃ na pāyayate kṛtī kimanubhavati kleśaprāyaṃ tadā gṛhatantratām॥
aci9.102
varatanuvaktrasaṅgatisugandhitaraṃ sarakaṃ drutamiva padmarāgamaṇimāsavarūpadharam।
bhavati ratiśrameṇa ca madaḥ pibato'lpamapi kṣayamata ojasaḥ pariharan sa śayīta param॥
aci9.103
itthaṃ yuktyā pibanmadyaṃ na trivargādvihīyate।
asārasaṃsārasukhaṃ paramaṃ cādhigacchati॥
aci9.104
aiśvaryasyopabhogo'yaṃ spṛhaṇīyaḥ surairapi।
anyathā hi vipatsu syāt paścāttāpendhanaṃ dhanam॥
aci9.105
upabhogena rahito bhogavāniti nindyate।
nirmito'tikadaryo'yaṃ vidhinā nidhipālakaḥ॥
aci9.106
tasmādvyavasthayā pānaṃ pānasya satataṃ hitam।
jitvāviṣayalubdhānāmindriyāṇāṃ svatantratām॥
aci9.107
vidhirvasumatāmeṣa bhaviṣyadvasavastu ye।
yathopapatti tairmadyaṃ pātavyaṃ mātrayā hitam॥
aci9.108
yāvaddṛṣṭerna sambhrāntiryāvanna kṣobhyate manaḥ।
tāvadeva virantavyaṃ madyādātmavatā sadā॥
aci9.109
abhyaṅgodvartanasnānavāsadhūpānulepanaiḥ।
snigdhoṣṇairbhāvitaścānnaiḥ pānaṃ vātottaraḥ pibet॥
aci9.110
śītopacārairvividhairmādhurasnigdhaśītalaiḥ।
paittiko bhāvitaścānnaiḥ pibanmadya na sīdati॥
aci9.111
upacārairaśiśirairyavagodhūmabhuk pibet।
ślaiṣmiko dhanvajairmāṃsairmadyaṃ māricikaiḥ saha॥
aci9.112
tatra vāte hitaṃ madyaṃ prāyaḥ paiṣṭikagauḍima।
pitte sāmbho madhu kaphe mārdvīkāriṣṭamādhavam॥
aci9.113
prāk pibechlaiṣmiko madyaṃ bhuktasyopari paittikaḥ॥
vātikastu pibenmadhye samadoṣo yathecchati॥
aci9.114
madeṣu vātapittaghnaṃ prāyo mūrchāsu ceṣyate।
sarvatrāpi viśeṣeṇa pittamevopalakṣayet॥
aci9.115
śītāḥ pradehā maṇayaḥ sekā vyajanamārutāḥ।
sitādrākṣekṣukharjūrakāśmaryasvarasāḥ payaḥ॥
aci9.116
siddhā madhuravargeṇa rasā yūṣāḥ sadāḍimāḥ।
ṣaṣṭikāḥ śālayo mudgā yavāḥ sarpiśca jīvanam॥
aci9.117
kalyāṇakaṃ pañcagavyaṃ ṣaṭpalaṃ payasāgnikam।
pippalyo vā śilāhvaṃ vā rasāyanavidhānataḥ।
triphalā vā prayoktavyā saghṛtakṣaudraśarkarā॥
aci9.118
prasaktavegeṣu hitaṃ mukhanāsāvarodhanam।
pibedvā mānuṣīkṣīraṃ tena dadyācca nāvanam॥
aci9.119
mṛṇālabisakṛṣṇā vā lihyāt kṣaudreṇa sābhayāḥ।
durālabhāṃ vā mustāṃ vā śītena salilena vā॥
aci9.120
pibenmaricakolasthimajjośīrāhikesaram।
dhātrīphalarase siddhaṃ pathyākvāthena vā ghṛtam॥
aci9.121
kuryāt kriyāṃ jvaroktāṃ ca yathādoṣabalodayam।
pañca karmāṇi śastāni tathā raktāvasecanam॥
aci9.122
satvasyālambanaṃ jñānamagṛddhirviṣayeṣu ca॥
aci9.123
madeṣvatipravṛddheṣu mūrchāyeṣu ca yojayet।
tīkṣṇaṃ saṃnyāsavihitaṃ viṣaghnaṃ viṣajeṣu ca॥
aci9.124
āśu prayojyaṃ saṃnyāse sutīkṣṇaṃ nasyamañjanam।
dhūmaṃ pradhamanaṃ todaḥ sūcībhiśca nakhāntare॥
aci9.125
keśānāṃ luñcanaṃ dāho daśanavṛścikaiḥ।
kaṭvamlagālanaṃ vaktre kapikacchvāvagharṣaṇam॥
aci9.126
utthito labdhasaṃjñaśca laśunasvarasaṃ pibet।
khādetsavyoṣalavaṇaṃ bījapūrakakesaram।
laghvannaṃ kaṭutīkṣṇamadyāt srotoviśuddhaye॥
asa9.127। vismāpanaiḥ saṃsmaraṇaḥ priyaśravaṇadarśanaiḥ।
paṭubhirgītavāditraśabdairvyāyāmaśīlanaiḥ॥
aci9.128
sraṃsanollekhanairdhūmaiḥ śoṇitasyāvasecanaiḥ।
upācarettaṃ pratatamanubandhabhayāt punaḥ।
tasya saṃrakṣitavyaṃ ca manaḥ pralayahetutaḥ॥
॥iti navamo'dhyāyaḥ॥
atha daśamo'dhyāyaḥ।
aci10.1
athāto'rśasa cikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci10.2
atha khalu balavantamarśobhirupadrutaṃ yathārhasnehopasnigdhasvinnamanilavedanāvṛddhiśamanārthaṃ snigdhamuṣṇamalpamannaṃ dravaprāyaṃ bhuktavantaṃ śuciṃ kṛtasvastyayanaṃ bhuktaviṇmūtramavyathaṃ same śucau vivikte deśe sādhāraṇe vyabhre kāle śayyāyāṃ same phalake vā pratyādityagudamanyasyotsaṅge niṣaṇṇapūrvakāyaṃ uttānamunnatakaṭīdeśaṃ yantraṇaśāṭakena parikṣiptagrīvāsakthisandhimalajjārhairāptaparicārakaiḥ suparigṛhītaṃ kṛtvā tato'sma ghṛtābhyaktagudāya ghṛtābhyaktaṃ yantramṛjvanusukhaṃ śanaiḥ pāyau praṇidadhyāt।
pravāhaṇapraviṣṭaṃ cārśo'bhivīkṣyapicuplotakayoranyatareṇāvaguṇṭhitayā śalākayotpīḍya yathoktavidhināgnikṣārābhyāmupācaret samyaṅnirvāpayecca॥
aci10.3
mahānti prāṇavataśchitvā dahet।
chatrākārāṇyūrdhvavisṛtāni kṣārasūtreṇa badhvā॥
aci10.4
tato yantramapanīyotthāpyāturaṃ svabhyaktagudajaghanavaṅkṣaṇaṃ yathākālamuṣṇodakakoṣṭhe'vagāhayet।
tato nivātamagāraṃ praveśyācārikamupadiśet॥
aci10.5
sāvaśeṣaṃ punardāhayet।
evaṃ saptarātrātsaptarātrādekaikamupakramet।
bahuṣu tu prāgdakṣiṇaṃ tato vāmaṃ vāmāt pṛṣṭhāgrajam।
ekāhāttu sarvāṇi dahato'tiyogokto deṣaḥ।
tatra śuṣkāṇyagninā kṣāreṇa vā sādhayet।
kṣāreṇaiva mṛdunārdrāṇi।
eṣa sarvapradeśeṣvarśasāṃ dahanavikalpaḥ।
tṛtīye tu gudavalau pratyākhyāyopacarenna vetyeke॥
aci10.6
atha samyagdagdhe vātānulomyamannābhiruciragnerdīptirlāghavamindriyaprasādo yathoktopadravanivṛttirbalavarṇopapattiśca।
asamyagdāhe tu kṣārāgnikarmaṇorvidhimīkṣet॥
aci10.7
bastivedanāyāṃ kuṣṭhaśatapuṣpādevadārusurabhipunarnavāgarukalkena nābheradhaḥ sarvamālimpet।
mūtrapurīṣapratīghāte varaṇālambusairaṇḍapunarnavāśvadaṃṣṭrāsurabhīsuṣavīkaṣāyaṃ sukhoṣṇaṃ svabhyaktapṛṣṭhakaṭīvaṅkṣaṇagudasya pariṣeke'vāahe vā yojayet।
kṣīraṃ sasnehaṃ tailameva vā।
dagdheṣu cārśaḥsu śakṛcchaithilyārthaṃ trivṛdvāstukopodakācuñjcuparṇīśākayuktamannamaśnīyāt॥
aci10.8
anilānalarakṣaṇottejanārthaṃ dehapuṣṭaye ca snehādīn samyagāsevet।
saṃśodhanāḥ pralepādyāḥ kaṣāyāstailayuktayaḥ।
vraṇādhikāramālocya yoktavyā hatnāmasu॥
aci10.9
athānavacāraṇīyaśastrakṣārāgnervātakapholbaṇāni doṣasampūrṇatvānnirgatāni sastambhakaṇḍūśophaśūlāni kṣāracitrakakuṣṭhabilvamūlakasiddhena tailena vā kṛṣṇāhibiḍālauṣṭrajalaukaḥsūkaravasābhirvābhyajya।
piṇḍena svedayeddravasvedena vā।
dhūpayecca saghṛtaśamīpatrārkamūlamānuṣakeśāhinirmokabiḍālacarmabhiḥ।
kuñjaravarāhavṛṣaśakṛtsaktusarjarasairvā।
surasābṛhatīpippalyaśvagandhābhirvā saghṛtābhiḥ।
ariṣṭaśigrupatrakulatthavacābhirvā।
pradihyācca snuhīkṣīrayuktena haridrācūrṇena।
gomūtrapiṣṭairvā kukkuṭaśakṛnniśāpippalīguñjāmūlaiḥ।
gopittapiṣṭābhirvā dantīcitrakasuvarcikābhiḥ।
sudhākṣīrapiṣṭairvā guḍakṛṣṇāsaindhavakuṣṭhaśirīṣabījaiḥ।
tadvacca gajāsthitutthabhallātakalāṅgalīkulīraśṛṅgīvacābhayāhiṃgukuṣṭhabilvaśigrumūlakabījanimbāśvamārapatrapīlumūlaiḥ bastamūtrapiṣṭairvā sudhākāṇḍārkakṣīratumbaprasavakarañjaiḥ।
pippalyādibhirvānuvāsanadravyaiḥ।
ebhirhi pradigdhānya śāraṃsi duṣṭamasṛksañcitaṃ picchāṃ ca vimucya praśāmyanti।
ebhiśca tailānyabhyaṅgārthamupakalpayet॥
aci10.10
tathā kāsīsasaindhavālapippalīkuṣṭhaśuṇṭhīviḍaṅgavidārīlāṅgalīkaravīrārdrakasvarṇakṣīrīdantīcitrakālarkasūdhāpayobhistailaṃ caturguṇamūtravipakvamapradūṣayat gudamabhyaṅgāt kṣāravadarśāṃsi śātayati।
tailābhyaktaṃ vā pāyupradeśaṃ pakveṣṭakāśakalaistīkṣṇakoṭibhiragnivarṇairmahiṣīmūtranirvāpitairniṣpīḍayan dvikālaṃ saptadināni svedayet।
anantāṃ ca yathoktenāvagāharena।
tato gate saptarātre pūtīkarañjapallavakalkena sasaindhavena snuhī payasā vartiṃ kṛtvā nātiśuṣkāṃ gude vidadhyāt।
kṛtaviṇmūtraṃ cāvagāhe sthāpayet।
prātaḥ sāyaṃ caiṣa vidhiḥ pratyahamekāntaraṃ vā yāvattrirātram।
tato devadālīkṣāraharītakīḥ śīlayet।
evamarśāṃsi śīryante॥
aci10.11
atha harītakīpākavidhiḥ।
sajālamūlaṃ jīmūtakamantardhūmaṃ dahet tasyabhasmanorddhāḍhakaṃ gomūtrapātradvayenaikaviṃśatikṛtvo gālayet।
tatastena kṣāramūtreṇa kuṭajacitrakavyādhighātacūrṇaprasṛtatrayānvitena pathyāśatadvayamāghanībhāvāt pacet।
avatīrṇaṃ ca tamavalehaṃ vyoṣarajaḥprasṛtayuktaṃ ghṛtabhāvite bhājane nidadhyāt।
sa lehaḥ sāvalehavijayādvayopayogamabhyasyamāno gudajajaṭharajaghanavaṅkṣaṇaśūlagarānāhagulmapāṇḍurogāśmarīśarkarāśvāsakāsān niyacchati।
sadā ca patrabhaṅgodakena koṣṇenāmbunā vā śaucamācaret।
apravartamānaṃ ca rudhiramucchūnakaṭhineṣvarśaḥsu jalaukābhiḥ sūcīkūrcena vā pravartayet॥
aci10.12
agnisāde gudaśophaśūlārtau ca hiṅgvardhakarṣaṃ sauvarcalayavakṣārendrayavapippalīnāṃ pṛthak karṣaṃ mūrvārdhapalaṃ pāṭhāpalaṃ śuṇṭhīdvipalaṃ caikatra cūrṇitamuṣṇāmbusarpirmadyādyairupayojyam।
trilavaṇādicūrṇaṃ vā।
hiṅgvativiṣākuṣṭhasvarjikākṣārabiḍalavaṇāni vā dviguṇottarāṇi prathojayet।
prāṇadāṃ vā takrānupānaṃ saguḍām।
prātaḥ prāgbhaktaṃ vā niranno vā takramaharahastasmin jīrṇe takre sāyaṃ takrapeyāṃ sasaindhavāṃ pibet।
takreṇaiva vā lājasaktūnavalihyāt।
pīlūni vā takrānupānāni prātaḥ pakṣaṃ pakṣārdhaṃ vā prayojayet।
kaṭukikāmūlakalkaṃ vā prātastakreṇa॥
aci10.13
śuṇṭhīcitrakapunarnavākvāthasiddhaṃ vā kṣīram।
gomūtraparisrute vā bahukṛtvo jīmūtakakṣāra uṣitā harītakīḥ।
gomūtrārdhadroṇasiddhaṃ vā kṣaudravadabhayāśatam।
vāsiṣṭhaharītajīrvā।
bhallātakāni vā rasāyanopadeśena punarnavāmalaṃbusāṃ vā śophoktavidhinā guḍārdrakaṃ vā॥
aci10.14
sakutumanthaṃ vā bhallātakacūrṇayuktaṃ nātilavaṇaṃ takreṇa।
takreṇa vāṣāḍhakārtikamārgaśīrṣāṇāṃ māsānāmanyatamasmin puṣyayoge samuddhṛtaṃ citrakamathavā mastuyūṣakṣīraghṛtatailādyanyatamena॥
aci10.15
citrakamūlakvāthaṃ vā lehatāṃ gataṃ samadhuguḍaṃ takrāśī śīlayet।
kalaśe vāntaścitrakamūlatvakkalkaliptaśuṣke jātaṃ dadhi kālaśeyaṃ vā pānabhojaneṣu।
evaṃ bhārṅgyāsphotaguḍūcīpañcakoleṣu takrakalpaḥ॥
aci10.16
ghṛtaghaṭe vā hapuṣopakuñcikādhānakājamodājājīśaṭhīkāravīyavānīcitrakapippalīdvayapippalīmūlacūrṇāsutaṃ jātaṃ takram।
takrameva vātimandavahniḥ saptāhasasnehamamlamanamlaṃ vā sānnamanannaṃ vā śīlayet॥
aci10.17
tatastakrasiddhāni kramaśo'rśoghnalaghudīpanīyadravyadhānyapiśitaśākopakalpitāni peyāayūṣarasavyañjanāni।
takraṃ hi paramauṣadhamanilakaphārtīnāṃ viśeṣājjaṭharāśritānām।
tatrāpi viśeṣeṇa durnāmrām।
na hi tadvihatānyarśāṃsi punaḥ prarohanti।
bhūmāvapi tanniṣicyamānamaharahaḥ samūlamucchinatti tṛṇajālamapsvapi ca śaivālam।
tadviśodhiteṣu punardehasrotaḥsūpacīyamāno'nnarasaḥ puṣṭibalavarṇaujasāmāśu vṛddhaye sampadyate॥
aci10.18
madyapaśca seveta cavyacitrakājājīcūrṇānuviddhaṃ śīdhuṃ gauḍaṃ vā।
sauvarcalahapuṣānvitāṃ vā surām॥
aci10.19
abhayāpalāṣṭakaṃ dviguṇāmalakamindravāruṇīpalapañcakaṃ ca dviguṇakapitthamadhyaṃ loddhraviḍaṅgailavālukapippalīmaricāni dvipalāṃśāni jarjaritānyudakabhāre vipācya pādaśeṣaṃ rasaṃ pūtaśītaṃ guḍatulādvayena dhātakīpalāṣṭakena saṃyojya ghṛtabhājane'rdhamāsasthaṃ prātarannakāle vopayuñjīta।
ayamabhayāriṣṭo'rśograhaṇīpāṇḍuhṛdrogakāmalāyakṣmaviṣamajvaraplīhagulmodaraśvayathukuṣṭhakṛmigranthyarbudaghno'gnirucivarṇakaraśca॥
aci10.20
dantīcitrakatriphalādaśamūlāni pālikānyudakadroṇe sādhayitvā pādaśeṣe pūtaśīte tasmin guḍatulārdhaṃ dhātakīkuḍavaṃ ca prakṣipya ghṛtabhājane māsamuṣito dantyariṣṭaḥ samānaḥ pūrveṇa।
durālabhāyāḥ prasthamabhayāmalakavṛṣapāṭhācitrakadantīmahauṣadhīnāṃ pratyekaṃ dvipalamambhasāṃ droṇe pūrvavat siddhaṃ pūtaśītaṃ śarkarātulayonmiśraṃ madhughṛtapriyaṅgupippalīcavikākalkalipteghṛtakumbhe pakṣaṃ nidhāpayet।
ayaṃ durālabhāriṣṭaḥ samānaḥ pūrveṇa॥
aci10.21
navāmalakapalaśataṃ pippalīnāgapuṣpakuḍavadvayaṃ pālikāni cavyacitrakakramukalodhrapāṭhāmaricaviḍaṅgamañjiṣṭhailavālukapippalīmūlānyardhapalāṃśikāni dārvīśatāhvendrāhvāsārivādvayamustakuṣṭhānyaikadhyaṃ ca jaladroṇadvaye'rdhāvaśeṣaṃ sādhayet।
sa rasaḥ pūtaśītaḥ samadrākṣāsvarasaḥ sitāpalaśatadvayena kṣaudrārdhaprasthena pṛthak kārṣikeṇa ca tvagelālodhrakuṭannaṭāmbusevyakramukakesaracūrṇena yukto guḍaśarkarādhūpite ghṛtabhāṇḍe prakṣipya pakṣamupekṣito'yamāmalakāriṣṭaḥ samānaḥ pūrveṇa।
akālavalīpalitakhalatiśamanaśca॥
aci10.22
guggulupalacatuṣṭayamāmalakaprasthaṃ dhātakīprasthamabhayāśatamakṣaśatañca guḍapalaśatadvayaṃ pālikāni pañcakolājamojacaturjātakakaṭphalamustamaricāni daśapalikāni ca khaṇḍadrākṣādāḍimāni sarvamaikadhyamambhasāplāvyāloḍya ca purāṇe jatusṛte droṇakṣame bhājane nikṣipya sthāpayet।
gandhavarṇarasopapannaṃ cāsavamabhisamīkṣya taṃ kumbhamikṣurasasya pūrayet।
eṣa ṣaṇmāsasthito guggulvāsavaḥ samānaḥ pūrveṇa॥
aci10.23
amadyapo vā pibecca śṛtaśītamalpamudakaṃ śṛtaṃ dhānyanāgarābhyām।
laghunā pañcamūlena vā।
pañcakolakājājīkāravīgajaśauṇḍībilvaśalāṭupāṭhātumburudhānyakairvā॥
aci10.24
ebhiśca phalāmlān yamakasnigdhān peyāyūṣarasādīn kuryāt।
ebhireva ghṛtaṃ sādhayet।
pibedvā mastu dhānyāmlaṃ madhuśuktodakaṃ vā॥
aci10.25
pūtīkarañjatvakpalaśatadvayaṃ śuṣkamudakadroṇe kvāthayet।
pādaśeṣe ca tasmin pūtaśīte guḍapalānyaśītiṃ vyoṣārdhapasthacūrṇaṃ ca datvā yavapalle ghṛtakumbhasthaṃ māsaṃ nidhāpayet।
etat karañjaśukramabhyasyamānamalamanalajananamarśogulmānāhaplīhagarodaraghnaṃ ca।
pīlutulāṃ tulyaguḍāṃ mastunastakrasya vā droṇe'bhiṣuṇuyāt।
tatra pālikānāmabhayātiviṣāpāṭhāmustakaṭukādevadāruhiṃsrājīrakāruṣkaracavyājamodailācitrakagajapippalīvyoṣaviḍaṅgaśatāhvāhareṇucirabilvatvakkuṣṭhakuṭajabījatrivṛtpippalīmūlopakuñcikānāṃ cūrṇaṃ kṣiptvā pūrvavannidhāpayet tadadhikaguṇaṃ pūrvasmāt॥
aci10.26
sutakṣitānāmikṣugaṇḍikānāṃ droṇamudakadroṇena ghṛtabhāvite bhājane'bhiṣuṇuyāt।
āvapeccātra jarjarīkṛtā yavānīyavānakakustumbarīpṛthavīkāḥ pṛthak kuḍavāṃśāstathā dvipalonmitāstejovatīpañcakolakājājījīrakadvayakāravīḥ kṣaudrakuḍavaṃ ca prakṣipya tato daśarātreṇa sañjātāt tasmānmātrāṃ sauvarcalārdrakabhūstṛṇaiḥ surabhīkṛtāṃ bhuñjānaḥ pibet।
punaḥ punaścātra pānīyaṃ prakṣipedikṣugaṇḍikādikañca sambhāram।
tat gaṇḍīrākhyaṃ kāñjikaṃ paraṃ rucikaramagnidīpanamarśograhaṇīvikārodaragarakṛmigulmamadātyayapāṇḍurogaghnam॥
aci10.27
rūkṣakoṣṭhaścārśaso nāgarakṣārakṛṣṇājājīdhānyakāravīgarbhaṃ phalāmlaṃ saphāṇitaṃ sarpiḥ pibet।
gulmoktāni vā ghṛtāni।
kiṃśukakṣārodakena vā vipakvaṃ vyoṣagarbham।
pāṭhāmaricapañcakolakakṣārayavānīkustumbaruharītakībilvaviḍaṅgasaindhavagarbhaṃ caturguṇena dadhnā vipakvaṃ sarpiḥ pravāhikāgudabhraṃśapicchāsrāvānāhagulmapāyupārśvavaṅkṣaṇavedanāgrahaṇīdoṣahṛdrogamūtrakṛcchraghnam॥
aci10.28
pippalīpāṭhānāgaragokṣurakāṇāṃ tripalikānāṃ niryūhe gaṇḍīramaricapañcakolakānyardhapalikāni kalkīkṛtya ṣaḍguṇena dadhnā catvāriṃśat ghṛtapalāni tulyacāṅgerīrasāni pācayet।tat sarpiḥ samānaṃ pūrveṇa।
śophodaravāsakāsahidhmāghnaṃ ca॥
aci10.29
baddhavarcāṃsi cārśāṃsyudāvartavadupācaret।
bhinnavarcāṃsi cārśāṃsyatīsāravat।
atipravṛttaraktāni raktapittātisāravat॥
aci10.30
aśuddhaṃ ca kālabalāpekṣī sravadrudhiramupekṣeta।
ubhau ca tatrānubadhyete śleṣmānilo vā।
tatra pittaśleṣmolbaṇaṃ pācanadīpanadravyairupekṣayā ca saṃśodhya śamayet।
pittānilolbaṇamantarbahirūrdhvamadhaśca yathāgnisnehaiḥ।
kevalapittolbaṇamuṣṇakāle viśeṣataśca durbalasya stambhanaiḥ॥
aci10.31
atha śleṣmolbaṇe kuṭajatvagviśvabheṣajakvāthaṃ pibet। taṇḍulodakena vā kuṭajatvakphalātiviṣārasāñjanāni sakṣaudrāṇi।
kuṭajatvakpalaśatamārdraṃ divyāmbunā kvāthayet।
muktarase ca pūte tasmin pālikān suślakṣṇapiṣṭān priyaṅgusamaṅgāmocarasān kuṭajabījatripalaṃ ca prakṣipya mṛdvagninā punaḥ sādhayedādarvīlepāt।
ayamavalehaśchāgalīkṣīreṇa peyāmaṇḍena vā sahājakṣīrabhujaḥ prayukto raktajānyarśāṃsyatīsāraṃ kaphapittañcordhvamadho vā pravṛttamapaharati।
kuṭajatvakpalaśatamudakadroṇe'ṣṭabhāgaśeṣaṃ sādhayet।
parisrāvya tadudakaṃ kalkīkṛtairvyoṣarasāñjanamocarasamustādhātakīphalabilvaśalāṭudāḍimaśalāṭutvaksamaṅgālodhradvayaiḥ palāṃśaiḥ palaiśca kuṭajatvaco daśabhistathā viṃśatyā ghṛtasya guḍasya ca triṃśatā saṃsṛṣṭamadhiśrayet।
athāvalehatāṃ gatamavatāritaṃ saptāhamardhamāsaṃ māsaṃ vā dhānyamadhye suguptaṃ nihitamupayuktamāśu sarvārśograhaṇīdoṣaśvāsakāsānapohati॥
aci10.32
mocarasasamaṅgātilalodhracandananīlotpalāni vā chāgapayasā pibet।
śūle tu bilvayavānīnāgararasāñjanadurālabhāvatsakabījānāmanyatamenāpi yuktaṃ pāṭhācūrṇaṃ śṛtena koṣṇenāṃbhasā takreṇa vā।
śūle raktātipravṛttau ca lodhradhātakīkuṭajatvagindrayava kesaranīlotpalakalkasiddhaṃ sarpirdugdhikānidigdhikākalkasiddhaṃ vā॥
aci10.33
vātolbaṇe tu rakte balātibalābilvatriphalāhastipippalīnyagrodhakarañjapatramadhukatindukotpalaiḥ kārṣikairghṛtaprasthamajākṣīre daśaguṇe pacet।
tat paraṃ raktārśoghnam।
pāṭhālodhrahrīberotpalacavyacandanasamaṅgātiviṣābilvadhātakīmadhukadevadārudārvītvaṅmustāmāṃsīnāgarayavakṣāracitrakakalkena cāṅgerīsvarasena ca sādhitaṃ sarpirdroṣatrayaghnamarśo'tisārapravāhikābastyānāhagudabhraṃśapicchāsrutigrahaṇīpāṇḍvāmayajvaramūtrakṛcchrārocakadurnāmaśūleṣu yojyam।
balādārvyavākpuṣpīgokṣurakapṛśniparśīnāmaśvatthodumbaranyagrodhaplakṣabadarīvetasapravālānāṃ ca dvipalonmitānāṃ kaṣāyeṇa jīvantīkaṭukāpañcakolendrayavadevadāruśālmalīpuṣpavīrācandanāñjanakaṭphalamustaśyāmāsthirātiviṣāsamaṅgāvyāghnīmocarasabilvakamalotpalakiñjalkānāṃ cārdhakarṣonmitānāṃ kalkena cāṅgerīsuniṣaṇṇakasvarasaprasthābhyāṃ ca ghṛtaprasthaṃ pācayet।
tat samānaṃ pūrveṇa॥
aci10.34
raktastambhanāya ca śītābhyaṅgapradehasekāvagāhādīn prayuñjīta।
tadaśāntau yathoditāni ghṛtāni kavoṣṇānyavapīḍakayojanayā pāyayet।
kavoṣṇāneva ca ghṛtaitalakṣīrarasakānathavā snigdhoṣṇairmāṃsarasairbhojayitvā ghṛtamaṇḍena koṣṇenānuvāsayet।
śītavīryadravyasiddhena vā yathāsvaṃ snehena।
śālmalīpuṣpayavāsakuśakāśamūlanyagrodhodumbarāśvatthaśṛṅgān dvipalāśān kṣīraprasthena triguṇodakena sādhayitvā kṣīrāvaśeṣamavatārayet।
sa niryūhaḥ śālmalīniryāsasamaṅgācandanotpalendrayavapriyaṅgupadmakesarakalkagarbho ghṛtakṣaudraśarkaropetaḥ picchābastirgudabhraṃśapravāhikāraktasrutijvaraghnaḥ॥
aci10.35
apica lājaiḥ peyā pītā cukrīkākesarotpalaiḥ siddhā।
hantyāśu raktarogaṃ tathā balāpṛśniparṇībhyām॥
aci10.36
hrīberabilvanāgaraniryūhe sādhitāṃ sanavanītām।
vṛkṣāmladāḍimāmlāmamlīkāmlāṃ sakolāmlām॥
aci10.37
gṛñjanakasurasasiddhāṃ dadyādyamakena bharjitāṃ peyām।
raktātisāragrahaṇīpravāhikāśophanigrahaṇīm॥
aci10.38
kāśmaryāmalakānāṃ sakacchurāṇāṃ khalān phalāmlāṃśca।
gṛñjanakaśālmalīnāṃ dugdhīkācukrikāṇāṃ ca॥
aci10.39
nyagrodhaśṛṅgikānāṃ khalāṃstathā kocidārapuṣpāṇām।
dadhnaḥ sareṇa siddhān dadyādrakte pravṛtte'ti॥
aci10.40
siddhaṃ palāṇḍuśākaṃ takreṇopodakāṃ sabadarāṃ ca।
rudhirasrutau pradadyānmasūrasūpaṃ satakrāmlam॥
aci10.41
payasā śṛtena yūṣaiḥ satīnamudgāḍhakīmasūrāṇām।
bhojanamadyādamlaiḥ śāliśyāmākakodravajam॥
aci10.42
śaśahariṇalāvamāṃsaiḥ sakapiñjalaiṇeyakaiḥ susiddhaiśca।
śālīnadyānmadhurairamlairīṣatsamaricairvā॥
aci10.43
dakṣaśikhitittirirasaurdvikakullopākajaiśca madhurāmlaiḥ।
adyādrasairativaheṣvarśaḥsvanilolbaṇaśarīraḥ॥
aci10.44
chagalīpayaḥ prayuktaṃ nihantiraktaṃ savāstukarasaśca।
dhanvavihagamṛgāṇāṃ raso niramlaḥ kadamlo vā॥
aci10.45
rasakhalaśākayavāgūghṛtayuktaḥ kevalo'thavā jayati।
raktamativartamānaṃ vātaṃ ca palāṇḍurupayuktaḥ।
chāgāntarādhitaruṇaṃ sarudhiramupasādhitaṃ bahupalāṇḍu॥
aci10.46
vyatyāsānmadhurāmaṃ viṭśoṇitasaṅkṣaye yojyam।
navanītatilābhyāsāt kesaranavanītaśarkarābhyāsāt।
dadhisaramathitābhyāsāt gudajāḥ śāmyanti raktavahāḥ॥
aci10.47
navanītaghṛtaṃ chāgaṃ sapayomāṃsaṃ saṣaṣṭikaḥ śāliḥ।
taruṇaśca surāmaṇḍastaruṇīva surā jayatyasram॥
aci10.48
prāyeṇa vātabahulānyarśāṃsi bhavantyatisrute rakte।
dṛṣṭe'pi hi kaphapitte tasmādanilo'dhikaṃ jeyaḥ॥
aci10.49
dṛṣṭvā śoṇitapittaṃ prabalaṃ kaphavātarūpamalpaṃ ca।
śītāḥ kriyāḥ prayojyā yatheritāḥ pittarogeṣu॥
aci10.50
udāvarte tu doṣavilayanāya śītajvaraghnatailābhyaktasvinnasya śyāmātrivṛtpippalīnikumbhanīlinīcūrṇaṃ gomūtraparipītaṃ dviguṇalavaṇaguḍena karāṅguṣṭhākārāṃ vartiṃ kṛtvā ghṛtābhyaktagudasya gude vātaviṇmūtrānulomanārthaṃ nidadhyāt।
pippalīmadanaphalasarṣapāgāradhūmairvā samūtraguḍaiḥ।
tumbīkaraghāṭakaṇāsiddhārthakasaindhavajīmūtakairvā।
eteṣāmeva vā cūrṇaṃ nāḍyā pradhamet।
tadvighāte tvānulomikauṣadhatailamūtrāmlalavaṇakṣārayuktaṃ sutīkṣṇamāsthāpanaṃ dadyāt॥
aci10.51
triphalātrikaṭutrilavaṇadantīcitrakabhallātakāni jarjaritāni sasnehamūtrāṇi śarāvadvayakoṣṭhe mṛtpralipte gomayāgninā vipacet।
sa kalyāṇakākhyaḥ kṣāraḥ kṣīramāṃsarasāśinā ghṛtena pīto'nnapāne vā praṇīto'rśogulmapāṇḍuhṛdrogodāvartagrahaṇīmūtravibandhāśmarīkṛmiśvayathuhidhmāśvāsakāsaśūlānāhaplīhamehāpahaḥ।
vairecanikamūlaphalāni sahiṃsrārkamūladaśamūlaguḍādvīpidvipunarnavāni sarvaiśca tulyāni pañcalavaṇāni kṣāraḥ pūrvavat kṛtaḥ kāṅkāyanokto'dhikaguṇaḥ pūrvasmāt।
hiṅgupāṭhātryūṣaṇatriphalākaṭabhībilvamadhyāyorajaḥ kaṭukāpañcakolakamustakuṣṭhakṣāradvayamuṣkakamadhukogragandhāviḍaṅgamūrvājamodendrayavaguḍūcīdevadārūṇi kārṣikāṇipṛthak palāṃśāni pañcalavaṇānyaikadhyamāpothya ghṛtatailakuḍavena dadhikuḍavena ca saṃyojya kalyāṇakavidhinā dagdho mahākṣārastattulyaḥ।
sarvagaraviṣanibarhaṇaśca।
prāgbhaktaṃ vā vitaret ghṛtaguḍayavakṣārān॥
aci10.52
dāḍimarasaṃ vā sayavānīpāṭhāmahauṣadhalavaṇaguḍatakram।
yamakasnehabhṛṣṭān vā saktuyuktān karañjaprasavān।
dadhidāḍimāmlabadaratintiṇīkamātuluṅgalavaṇasurāṃ yamakasaṃskṛtām।
trivṛddantīguḍacitrakacāṅgerībālamūlakaloṇīkāsuvarcalopodakācuñcuparṇīvīrāvāstukapallavāṃstathā dakṣaśikhiśvāviṅgodhāmārjāroṣṭralopākakūrmaśalyakamāṃsān māṃsarasān yavaprāyaṃ cānnaṃ bhojanārthe।
pānārthe tu sapippalīcūrṇaṃ gauḍamacchasurāṃ salavaṇānāsavāṃśca dīpanīyavātaharānāranālamastu vā saṃskṛtam॥
aci10.53
anubandhe tu bhūyo madirāmastumūtrayuktaṃ virekam।
sapippalīṃ vā ghṛtabhṛṣṭāṃ saguḍāṃ harītakīṃ sakumbhanikumbhāṃ vā।
dvividhopakramaṇīyoditān vā tarpaṇaprayogān।
trivṛccūrṇaṃ vā triphalārasānuviddham।
abhayāmalakaviḍaṅgān vā samatrivṛtān saguḍān māṇibhadrakākhyān।
miśrakasnehaṃ sukumārakaṃ nīlinīghṛtaṃ vā kalpoditāni vā virecanānyavacārayet।
gudāśraye hi doṣe'pahṛte vyādhayo'pi tajjāḥ praśāmyanti॥
aci10.54
rūkṣatayā ca viḍvātavibndhena śūlodāvartasambhavaḥ tasmāttatrāśutaraṃ snehanamanuvāsanaṃ vidadhyāt।
pippalīmadanabilvavacāmadhukaśatapuṣpāśaṭhīkuṣṭhapuṣkaramūladvīpidevadārubhiḥ ślakṣṇapiṣṭairdviguṇapayastailaṃ siddhamarśogudabhraṃśayoniśūlavaṅkṣaṇānāhagudaśophotthānapravāhikapicchāsrāvorukaṭīpṛṣṭhadaurbalyavaivarṇyamūtrakṛcchraniṣūdanaṃ vātamūtraśakṛtpittaśleṣmānulomakaraṃ ca।
vātānulomye hi sati dhruvamanalo yāti dīptimarśāṃsi cātaḥ saṅkocamiti।
bhavanti cātra॥
aci10.55
arśāṃsi śastrakṣārāgnilepābhyaṅgairupācaret।
dṛśyānyadṛśyāni punaḥ sadāntaḥparimārjanaiḥ॥
aci10.56
alpakālotthiteṣvalpaliṅgadoṣeṣu cauṣadham।
nātyucchriteṣu mṛduṣu kṣāro'srasrutimatsu ca॥
aci10.57
ucchriteṣvalpamūleṣu śastaṃ śastraṃ kunāmasu।
yukteṣu sthairyakāṭhinyakārkaśyaiḥ śastrapāvakau॥
aci10.58
yojyau mahatsu vā kṣāraḥ pāṭayitvā vikuṭya vā।
sūcīkūrcena tadvacca baḍiśaṃ teṣu śastrakam॥
aci10.59
atisthūlātidīrghe tu yantrake marmaghaṭṭanam।
aṇucchidre mahadrūpamekadeśe'vaśiṣyate॥
aci10.60
aticchidre'dhikaṃ rūpādavatīrṇaṃ pravāhaṇāt।
sthūlāntramati hiṃsyācca yathoktaṃ yojayedataḥ॥
aci10.61
śuṣkeṣu bhallātakamagryamuktaṃ bhaiṣajyamārdreṣu tu vatsakatvak।
sarveṣu sarvartuṣu kālaśeya marśaḥsu balyaṃ ca malāpahaṃ ca॥
aci10.62
bhittvā vibandhānanulomanāya yanmārutasyāgnibalāya yacca।
tadannapānauṣadhamarśasena sevyaṃ vivarjyaṃ viparītamasmāt॥
aci10.63
arśo'tisāragrahaṇīvikārāḥ prāyeṇa cānyonyanidānabhūtāḥ।
sanne'nale santi na santi dīpte rakṣedatasteṣu viśeṣato'gnim॥
॥iti daśamo'dhyāyaḥ॥
atha ekādaśo'dhyāyaḥ।
aci11.1
athāto'tīsāracikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci11.2
prāyeṇātisāro hyagnimupahatya prāgāmādhiṣṭhāno bhavati।
tasmādanilajamapyāmapācanārthamādau laṅghanenopakrameta।
tatra śūlānāhaprasekārtaṃ lavaṇāmbunoṣṇena vāmayet।
na tu sāme pūrvaṃ saṅgrāhi prayuñjīta vibaddhe vā male।
stimitādhmātagurusarujakoṣṭhaḥ prāṇadāmuṣṇāmbunopayuñjīta।
savyoṣṇāṃ vā dhānyāmlakvathitāṃ vā।
anyadvā sraṃsanadīpanamauṣadham॥
aci11.3
apica viśuddhasrotaso hyasya doṣaśeṣe pravāhite।
sukhaṃ saṅgrahaṇaṃ kartuṃ pācanaiḥ stambhnena vā॥
aci11.4
madhyadoṣastu viśoṣayan māgadhīnāgaravacābhūtīkadhanikāharītakīnāṃ kvāthaṃ pibet।
jalajaladabilvapeśikāśuṇṭhīdhānyakānāṃ vā।
ubhayamapi caitat pramathyākhyam।
vacādivargaṃ kvathitaṃ cūrṇitaṃ vā।
tadvadvacābhayāviḍaṅgapāṭhāśuṇṭhībiḍalavaṇāni vā।
mustapippalīndrayavapāṭhātejovatīrvā।
viḍaṅgābhayākaṇalavaṇapañcakāni vā।
pippalīndrayavapāṭhāśuṇṭhīrvā।
sarakte tu pravṛtta āme gajapippalīṃ madhuśarkarāmadhurām॥
aci11.5
alpadoṣaṃ punarupavāsayet।
pānaṃ tvatisāriṇombu vacātiviṣābhyāṃ kvathitam।
śuṇṭhyativiṣābhyāṃ mustaparpaṭakābhyāṃ nāgaradhānyakābhyāṃ vā।
kṣudvatastu laghupañcamūlapañcakolahastipippalībalābilvapāṭhāhiṅgudhānyakajīrakaśaṭhīgandhapalāśahapuṣāyavānītintiṇīkadāḍimabiḍasaindhavairannapānaṃ yavāgvādi kalpayet॥
aci11.6
bilvaśalāṭuharītakīpippalīmūlairmūḍhavātasya।
aṃśumatīdvayabalābilvaśalāṭubhiḥ pittolbaṇasya।
pibecca tṛṣitaḥ paṭapūtaṃ takram।
madhusurādhānyāmlayavāgūmaṇḍānyatamaṃ vā।
eṣa kramo'nilakaphaghno dīpanapācano rocanaḥ saṅgrāhī balyaśca॥
aci11.7
pakvadoṣo'pi tu yo'tisāryate bahuśo'nilena vibaddhaṃ sapicchaṃ saphenaṃ saśūlaparikartikaṃ saromaharṣaṃ niṣpurīṣaṃ ca tāṃ pravāhikāṃ bimbisīmiti cācakṣate।
tatrodāvartopadiṣṭāṃstenaiva vidhinā saṃskṛtāṃśchāgapiśitarasān dadyāt॥
aci11.8
yūṣāṃśca varcaḥkṣaye tṛṣyato yavamudgamāṣatilakṛtān।
samena vā tilabālabilvayoḥ kalkena dadhisarasnehayuktaṃ khalakam।
citrakaśṛṅgaverapūtīkarañjabilvājamodairvā takradāḍimatailāḍhyaṃ saindhavopetamajitākhyam।
śaṭhītintiṇīkabiḍadāḍimakṣārapañcakolamaricatriphalādhātakīdhanikāpāṭhājamodājājījīrakakapitthajambvāmrāsthibhirvā tulyabhāgaiḥ ṣaḍguṇabilvamadhyairguḍamudgarasasnehadadhisiddho'parājitākhyaḥ khalako dīpanaḥ pācano rucyo grāhī bimbisināśanaḥ॥
aci11.9
dadhisaraṃ vā saguḍadāḍimaṃ yamakabhṛṣṭam।
yamakabhṛṣṭān vā saśuṇṭhīcūrṇān saktūn।
māṣān vā susiddhān ghṛtamaṇḍopasecnān maricopadaṃśān।
chāgameṣayorvāntarādhirasaṃ dāḍimāmlaṃ dhānyanāgaropetaṃ snehavipakvaṃ vyañjanaṃ pānaṃ ca।
tadvat surāṃ yamakasnigdhāṃ pibedvā।
śuṇṭhībadaracūrṇaṃ dadhighṛtatailakṣaudraphāṇitopetam॥
aci11.10
hiṅgudāḍimamahauṣadhopakulyācūrṇaṃ vā ghṛtakṣīroṣṇāmbumadyānyatamena।
lihyādvā lodhrabilvaśalāṭuguḍāṃstrikaṭukotkaṭāṃstailena।
aśvatthavātapotakvāthasiddhaṃ vā śālyodanaṃ ghṛtatailakṣaudrayuktaṃ dadhnā khajāhatadadhisarānupānamaśnīyāt॥
aci11.11
api ca dīpanaṃ rocanaṃ rucyaṃ dadhi vātaharaṃ param।
baddhaviḍvā haratyasmāt cirotthāmapi bimbisīm॥
aci11.12
tṛṣṇolbaṇastu saraktapicchopaveśī pānānnavirato dhāroṣṇaṃ kṣīramākāṅkṣaṃ pibet।
śṛtaṃ vā gandharvahastamūlenāthavā bilvaśalāṭubhiḥ।
tadeva vālpatṛṣṇaḥ saguḍatailam।
śṛtena vā payasā maricakalkaṃ dviguṇatilakalkayuktam।
kṣīreṇaiva vā pippalīm।
vyoṣasiddhena vā payasānnāni bhuñjīta॥
aci11.13
śūlādhikye tu daśamūlakvathitena payasā sakṣaudreṇāsthāpanaṃ dadyāt।
athavā picchābastimanuvāsanaṃ ca vātaghnaṃ vā pittaghnaṃ vā॥
aci11.14
gudabhraṃśe śūle cāmlabadaracāṅgerīrasadadhikṣāranāgarakalkena śṛtamamlaṃ sarpirnirāmamāturaṃ pāyayet।
maricapañcakolājājīdhanikābiḍadāḍimagarbhaṃ vā pūrvavadamlam।
anuvāsayedvā daśamūlasiddhena snehena।
pippalyādinā vā॥
aci11.15
gudaṃ cābhyaṅgapūrvaṃ svedena mṛdubhūtaṃ praveśayet।
sacchidreṇa cāsya carmaṇā goṣphaṇābandhaṃ kuryāt।
mūṣakamanāntraṃ kṛtvā mahāpañcamūlakaṣāyaṃ ca kṣīre vipacet।
tena payasā vātaharakalkapratīvāpaṃ tailaṃ pācayet tadabhyañjanena pānena ca sukṛcchramapi gudabhraṃśaṃ sādhayati॥
aci11.16
pittātisāramapi sāmamādau tīkṣṇavarjyairauṣadhairvātātisāravat pācayet।
tṛṣṇāyāṃ sasārivābhūnimbaṃ jvaravihitamambhaḥ ṣaḍaṅgamavacārayet।
upoṣitasya cānnakāle'bhīrudṛsvapañcamūlabalādvayaśūrparṇyādimṛdumadhuratiktadīpanadravyaniryūhayujktān kālavinmaṇḍapeyāsaktuyūṣarasādīnīṣadamlānanamlān vā kavoṣṇān suśītān vā sakṣaudrān॥
aci11.17
anubandhe tu mūrvātiviṣendrayavaharidrārasāñjanāni kvathitāni pibet।
kevalaṃ vā vṛkṣakabījam।
pāṭhāguḍūcīkaṭukākirātatiktāni vā।
haridrādigaṇaṃ vā।
vatsakabījātiviṣābilvāmbumustāni vā।
taṇḍulodakena vātiviṣāvṛkṣakatvakphalāni sakṣaudrāṇi।
candanośīraśuṇṭhīlodhranīlotpalāni vā।
nāgarotpaladhātakīpuṣpadāḍimatvaco vā।
kamalotpalalodhramocarasasamaṅgātilān vā।
madhukaśṛṅgaveradīrghavṛntatvaco vā।
madhuyuktāni śarkarāpadmakesaramustāpayasyācandanāni vā।
śālmalīvṛntakṛtaṃ vā śītakaṣāyaṃ madhumadhukopetam॥
aci11.18
madhukapriyaṅgukaṭvaṅgatvagdāḍimāṅkurakalkena vā dadhiyutāṃ yavāgūṃ khalakaṃ vā।
bilvakapitthajambbāmrāsthibhirvā।
madhuyuktān vā lodhrāmbaṣṭhāpriyaṅgvādigaṇān kvāthādiṣu pṛthak kalpitān।
śyāmādimahākaṣāyaṃ vā॥
aci11.19
śūlārtastu rūkṣakoṣṭho ghṛtaṃ sakṣāraṃ pibet।
kṣīraṃ vā bṛhatībalāṃśumatīkacchurāmūlasiddhaṃ madhukakaṭvaṅgājamodaśarkarāvacūrṇitaṃ satailakṣaudram।
kṣīrameva vā dhāroṣṇam॥
aci11.20
balavān vibaddhamalo virekārthaṃ triphalācūrṇayuktaṃ vā palāśaphalakvāthasiddhaṃ vā payaḥ pītvā paya eva kavoṣṇamanupibet।
evameva ca trāyamāṇayā śṛtam।
tato nissṛte śakṛti purāṇe'tisāraḥ śāntimeti॥
aci11.21
srutadoṣasya ca saṃsarjanakāle śūlaṃ cedanuvarteta tato bilvamadhukaśatāhvādvayagarbhaṃ sakṣīraṃ tailacaturguṇaṃ sarpirvipācyānuvāsanaṃ dadyāt।
tataḥ samyakkṛtāyāmapi saṃsargyāmatīsārānubandhe picchābastayo yojyāḥ।
śālmalīvṛntānyārdradarbhairveṣṭayitvā kṛṣṇamṛdāvalipya gomayāgninā svedayet।
śuṣkāyāṃ mṛdi svinnāni jñātvā vṛntānyulūkhale samāpethya teṣāṃ muṣṭisammitaṃ piṇḍaṃ kṣīraprasthe vimardayet।
tatastena payasā pūtena saghṛtatailena madhumadhukakalkayuktenāsthāpayet।
pratyāgate ca snātaḥ payasā kacchurāśṛtena jāṅgalarasairvāśnīyāt।
eṣa picchābastiḥ pittaraktātisāragrahaṇīgulmaśoṣajvarān virecanāsthāpanātiyogaṃ ca śamayati॥
aci11.22
cirotthitaṃ tvatīsāramavedanaṃ pakvamapyaśāmyantaṃ puṭapākairupācaret।
aralukatvakkalkaṃ kāśmaryapatrapracchannaṃ puṭapākavidhinā pācayet tadrasaṃ suśītaṃ madhuyutaṃ pibet।
vaṭāditvakprarohakalkamapyevaṃ kalpayet।
athavā tittirimapanītāntrapicchaṃ nyagrodhādervalkalasya prarohāṇāṃ vā kalkena pūrayitvā pūrvavat puṭapākaṃ kuryāt।
tataḥ tasmādrasamādāya sitākṣaudrayuktaṃ pāyayet anena sarve jāṅgalasatvā vyākhyātāḥ॥
aci11.23
yastu pittātisārī pittalānyāseveta tasya pittamativṛddhaṃ raktātisāraṃ tṛḍdāhamohajvaraśūlapāyupākāṃśca karoti।
tatra kṣīramājaṃ nyagrodhādiprasavaśṛtaṃ sitāmadhuyuktamāhāre gudaprakṣālane ca vidadhyāt।
tadvidhaṃ vā sarpiḥ sapayaskaṃ pibet।
kṣīrotthaṃ vā sarpiḥ kṣīrānupānaṃ kapiñjalarasāśī kṣīrāśī vā lihyāt॥
aci11.24
sallakīpriyaṅgutiniśaśālmalīplakṣatvaksaṃsṛṣṭaṃ siddhaṃ vā sakṣaudraṃ kṣīraṃ pibet।
yaṣṭīlodhrasārivābhirvā śṛtaṃ samadhusitam।
tadvat kṛṣṇatilasamaṅgotpalayaṣṭīmadhubhiḥ।
śaśakapiñjalapārāvatataṇḍulīyakamudgakāśmaryabījādirasāṃśca seveta।
ghṛtabhṛṣṭaṃ vā raktamājaṃ mārgaṃ vā।
pūrvoktān vā puṭapākān madhukakṛṣṇamṛttikāśaṅkhakalkaṃ vā sarudhiraṃ pibet taṇḍulodakena।
tena vā samākṣikaṃ phalinīkalkam।
athavā sasitākṣaudraṃ candanam॥
aci11.25
ete hi prayogāḥ tṛṣṇādipraśamanā raktātiyogaghnāśca।
vātottarastu śatāvarīghṛtaṃ lihyāt।
saśarkaraṃ vā navanītam।
picchilasvarasasādhitaṃ vā sarpiḥ।
lākṣāpippalīśṛṅgaverakaṭukendrayavadārvītvagbhirghṛtaṃ siddhaṃ peyāmaṇḍena pītamatīsāraṃ tridoṣamapi vārayati॥
aci11.26
yadā punarvāyunā viṭ baddhaṃ saśoṇitamalpālpaṃ saphenaṃ kṛcchrādupaveśyate tadā pūrvoktaṃ picchābastiṃ dadyāt।
madhurauṣadhasiddhena ca sarpiṣānuvāsayet।
prāyeṇa hi durbalagudā gudāśrayāmayino bhavanti।
viśeṣataścirakālātīsāriṇaḥ।
atisārātipravṛttau svasthānabalavṛddho vāyuḥ pittamanubalamavāpya durjayataro bhavati tasmātteṣāmabhīkṣṇamanuvāsanaṃ prayuñjīta।
gudadāhe punaḥ paṭolamadhukamadhūkakṣīrivṛkṣādikaṣāyeṇa saghṛtaśarkarākṣaudreṇa kṣīreṇa vā gudaṃ tadāsannāṃśca pradeśān siñcet।
śatadhautādibhirghṛtaiśca picūnabhyaṅgāṃśca dadyāt।
paṭolādīnāmeva ca kalkena saghṛtena pradihyāt।
taccūrṇaurdhātakīlodhramāṣacūrṇena ca pāyudvāramavacūrṇayet।
evameva ca śūle vātaharatailapradehairupācaret।
yaḥ punarevamapi pittalānyāseveta sa śīghraṃ gudavalīṣu pakvāsu vyāpadyate॥
aci11.27
śleṣmātīsāraṃ tu prāgeva nitarāmāmapācanārthaṃ laṅghanena sādhayet।
anubandhe ca pibet kaṣāyaṃ mustābhayāśuṇṭhībilvaśalāṭūnām।
vacāviḍaṅgabhūtīkadhanikādevadārūṇāṃ vā।
pāṭhātiviṣākuṣṭhacavyakaṭurohiṇīnāṃ vā citrakapippalīdvayapippalīmūlānāṃ vā।
sukhāmbunā vā hiṅgvādyamalasakoktam।
pathyāsaindhavaśuṇṭhīcūrṇaṃ va।
lihyādvā trikaṭucūrṇaṃ kṣaudraśarkaropetam।
kapitthaṃ kṣaudreṇa vā।
kaṭphalaṃ vā pippalīrvā।
pūrvavacca sarvaṃ vātapittāmaraktasaṃsargamapekṣya yathāyathamupakalpayet।
saśūlapravāhikasya ca nirāmasya vāte'dhike vacābilvapippalīkuṣṭhaśatāhvākalkayuktaṃ salavaṇaṃ picchābastimanuvāsanaṃ ca koṣṇena bilvatailena bahuśovacādigarbheṇa vā taileneti।
bhavati cātra॥
aci11.28
svasthāne māruto'vaśyaṃ vardhate kaphasaṅkṣayāt।
sa vṛddhaḥ sahasā hanyāttasmāttaṃ tvarayā jayet॥
aci11.29
bhīśokābhyāmapi marucchīghraṃ kupyatyatastayoḥ।
kāryā kriyā vātaharā harṣaṇāśvāsanāni ca॥
aci11.30
yasyoccārādvinā mūtraṃ pavano vā pravartate।
dīptāgnerlaghukoṣṭhasya śāntastasyodarāmayaḥ॥
aci11.31
āmasya pāko malasaṅgraho'nu na saṅgrahe ruggudanābhijanmā।
vilaṅghanairgrāhibhirīraṇaghnaiḥ krameṇa taistairvidhibhirvidheyaḥ॥
aci11.32
na riktakoṣṭhasya purīṣabandho na rūkṣakukṣeḥ suhitasya cāti।
pittāsrato'nyatra na cātiśītairatyuṣṇatīkṣṇairna kadācideva॥
aci11.33
khalarasadādhikā yamakadāḍimasārakṛtā।
dadhi saguḍaṃ payo'sitatilāśca sujarjaritāḥ।
salavaṇamārutaghnagaṇasādhitatailamalaṃ।
ghṛtamapi vā pravāhaṇakṛtāṃ vijayeta rujām॥
॥iti ekādaśo'dhyāyaḥ॥
atha dvādaśo'dhyāyaḥ।
aci12.1
athāto grahaṇīdoṣacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci12.2
grahaṇīsamāśritaṃ doṣamādāveva yathāsvamajīrṇānusārato mātrāśītīyoktavidhānenopakrameta।
athātīsāravidhinā ca।
āmapācanārthaṃ pibenmustātiviṣāviśvabheṣajakvātham।
taccūrṇaṃ vā sukhodakena, tena vā śuṇṭhīm।
tadvadvacādivargaṃ sasaindhavam।
vvāruṇīmaṇḍena vā gulmavidhyuktaṃ trilavaṇādi cūrṇam॥
aci12.3
sapravāhe vā varcasi cūrṇīkṛtān biḍalavaṇayuktān bilvamadhyanāgaracitrakān dāḍimāmbhasā sakaphe vā।
atimātra āmaśūle'lasakoktaṃ hiṅgvādimuṣṇāmbhasā pibet।
chardiśūlānāhānugranthiṣu tu maricājājisauvarcalābhayāḥ।
sapittakaphe cāme kaṭukendrayavapāṭhāpippalīmūlavacābhayānāgarāṇi kvathitāni cūrṇitāni vā॥
aci12.4
bhojanakāle ca pañcakolaparigṛhītaṃ paṭulaghudīpanīyaṃ peyādikamupakalpayet।
peyāṃ vā nāgarātiviṣābhyāṃ takradāḍimavṛkṣāmlāmlām pāne ca takramastvāra nālamadirāriṣṭānatīsāranirdiṣṭaṃ cāmbu।
yavānīpathyāmalakamaricāni tripalikāni lavaṇapañcakaṃ ca palāṃśakamekataścūrṇayitvā kaṃse sadyomathitasyāsunuyāt।
tato vyaktāmlakaṭukaṃ jātaṃ pibet।
eṣa takrāriṣṭaḥ paramagnidīpano'rśogulmajaṭharaśvayathukṛmipramehaharaḥ॥
aci12.5
api ca grahaṇīdoṣiṇāṃ takraṃ dīpanagrāhi lāghavāt।
pathyaṃ madhurapākitvānna ca pittapradūṣaṇam॥
aci12.6
kaṣāyoṣṇavikāśitvādbhūkṣatvācca kaphe hitam।
vāte svādvamlasāndratvāt sadyaskamavidāhi tat॥
aci12.7
tasmāttakraprayogā ye jaṭharāṇāṃ tathārśasām।
vihitā grahaṇīdoṣe sarvaśastān prayojayet॥
aci12.8
dāḍimakapitthavṛkṣāmlāmlīkānāṃ pṛthak pṛthak kuḍavaṃ lavaṇapañcakakuḍavaṃ tryūṣaṇatripalaṃ śarkarāpalāṣṭakaṃ caikadhyaṃ cūrṇitamannapāne praṇītamajīrṇāruciśvāsakāsaplīhagulmagrahaṇīhṛtpāṇḍurogaghnam।
paripakvāmaṃ ca mārutagrahaṇīrogiṇamagnisandhukṣaṇārthaṃ sarpiḥ pāyayet।
dvipañcamūlapañcakolasaralasuradārusurabhigajapippalīśaṇabījayavakolakulatthānmastunāranālena vā pācayet।
tena pādāvaśeṣeṇa pañcalavaṇadvikṣārāmlabadarayuktaṃ sarpirvipakvamathavā saindhavavyoṣakṣāradvayapañcamūlābhayārāsnājājīgranthikaśaṭhīviḍaṅgagarbhamārdrakamātuluṅgakolāmlīkādāḍimasvarasaśuṣkamūlakakvāthamastutakraśuktaprasannāsauvīrakatuṣodakāranālopetaṃ paramagnidīpanamagnighṛtākhyam॥
aci12.9
athavā cavyacitrakapāṭhātejovatīpippalīmūlāni kuḍavonmitāni mustadvikuḍavamāsphotajātīnimbasaptacchadāśvamārakakarkoṭakapaṭolapallavānāṃ ca muṣṭiṃ muṣṭimantarnakhamudakadroṇe paktvā pādāvaśeṣamavatārayet।
ardhapalonmitāṃ cātra kalkitāṃ dadyādativiṣāṃ kṛṣṇāsārivābhadrāśca dvipalāṃśaṃ saindhavaṃ biḍaṃ yavakṣāraṃ ca māgadhikāyāścatuṣpalaṃ pātraṃ ca ghṛtasya etadagastyanirmitamalamanalajananam॥
aci12.10
uddīpite tu kiñcidanale vibaddhamalamāsthāpayet।
tato jite mātariśvani srastadoṣameraṇḍatailena tilvakasarpiṣā vā kṣāravatā miśrakasnehena vā virecayet।
kṛtasaṃsargakramaṃ ca baddhavarcasamanuvāsayedvātaharadīpanīyāmladravyasiddhena tailena।
tataḥ punarapi laghvannabhojanaḥ sarpireva yathāgnibalamalpaśo'vacārayet।
agnighṛtaṃ ca chardivibandhaśūlaśvāsakāsinaḥ sabījapūrakarasam।
abhyaṅgārthaṃ ca tailamagnighṛtauṣadhaiḥ sādhayet।
anilakaphasaṃsarge tu cūrṇameṣāmauṣadhānāmuṣṇodakena pibet॥
aci12.11
pittaduṣṭāyāṃ tu grahaṇyāṃ svasthānagatamutkliṣṭaṃ dravamanalīnarvāpaṇaṃ pittamāsthāpanena vamanena vā nirharet।
tiktalaghudravyaiśca kṛtasaṃsarjanasya doṣaśeṣaśamanārthaṃ madhunāvalehyamuṣṇāmbunā vā pātuṃ praṇayet।
mūrvākirātatatiktaparpaṭakavacācandanamustatrikaṭukatrāyamāṇāyavānīkaliṅgatvakphalakaṭurohiṇīdevadārudārvītvak padmakośīrāriṣṭapaṭolapatrātiviṣāsaurāṣṭrītvagelāmadhu śigrubījacūrṇam।
ayaṃ hi grahaṇīdoṣaśūlātisārapāṇḍuhṛdrogagulmajvarapramehakāmalāmukharogārocakanibarhaṇaḥ॥
aci12.12
bhūnimbatrikaṭukakaṭukāmustendrayavāḥ samāścitrakabhāgau dvau kuṭajatvagbhāgāśca ṣoḍaśa sarvamekatra cūrṇitaṃ saguḍaśītodakaṃ pītaṃ samānaṃ pūrveṇa।
nāgararasāñjanātiviṣādhātakīghanapāṭhākaliṅgatvagbījabilvakaṭukāḥ sakṣaudrāstaṇḍulāmbupītāḥ pittagrahaṇīvikāraṃ raktātisāramarśāṃsi sapravāhikaṃ gudaśūlaṃ ca vyapohanti।
tataścaivaṃ śamitapittodrekasyāgneḥ sthirīkaraṇāya sarpiḥ pūrvoktamūrvādikvāthena sārivāsphotasaptaparṇāṭarūṣakendrayavavīrābhūnimbadhānyanyagrodhāśvatthodumbaraplakṣopakulyānīlotpalagarbhasiddhaṃ pānāya prayuñjīta kuṣṭhoktaṃ vā tiktakam॥
aci12.13
śleṣmaduṣṭāyāṃ punargrahaṇyāṃ māgadhikaṃsiddhārthakalkatīkṣṇena madanaphalakaṣāyeṇa punaḥpunarvāmayet।
abdhāturhi pravṛddhastejo nirvāpayati।
tataḥ kṛtapeyādikramasya lavaṇakṣārāmlakaṭukotkaṭairyathoktairannapānauṣadhairanalamuttejayet।
mañjiṣṭhācitrakāruṣkarakṛmighnamadhūkapuṣpāṇi kramād dvikuḍavārdhāḍhakāḍhakārdhadroṇadroṇāṃśānyapāṃ droṇatraye kvāthayet।
droṇaśeṣaśca pūtaśītaḥ sa niryūho madhudviprasthavāṃścandanośīrasūkṣmailāgarurūṣitaṃ jatusṛtaṃ ghṛtakumbhamadhyuṣito māsamāsavaḥ।
sarvadoṣaghno'gnijanano bṛṃhaṇaḥ śoṣakuṣṭhakilāsapramehānāhagulmapāṇḍuhṛdrogajicca॥
aci12.14
madhūkapuṣpāṇāṃ svaraso'rdhāvaśeṣakvathitaḥ kṣaudrapādayuktaḥ sarvathā samānaḥ pūrveṇa।
anena drākṣekṣukāśmaryaphalasvarasāsavā vyākhyātāḥ॥
aci12.15
daśamūlavīrārajanītriphalājīvakarṣabhakāṇāṃ pṛthak pṛthak pañcapalān bhāgānapāṃ vahe paktvā pādaśeṣe rase śītībhūte guḍatulādvayaṃ dadyādardhakuḍavaṃ ca mākṣikāttatpramāṇāṃśca cūrṇitān mustapriyaṅgumañjiṣṭhāmadhukaviḍaṅgaplavaśābaralodhrān eṣo'rdhamāsasthito mūlāsavo'yaṃ samānaḥ pūrveṇa।
mahāvṛkṣakaṇḍacatuṣpalaṃ dviguṇārkakāṇḍaṃ lavaṇatrayatripalaṃ pakvavārtākakuḍavaṃ citrakamūlapaladvayaṃ cāntardhūmaṃ dagdhvā vārtākarasena guṭikāḥ kuryāt।
tā bhojanottaraṃ bhakṣitā grahaṇī durnāmaviṣūcikālasakakāsaśvāsapīnasaplīhapāṇḍuśvayathumehārocakagulmaharāḥ॥
aci12.16
daśamūlārkamūladantītrivṛccitrakāsphotapāṭhārāsnāsnuhīkāṇḍānāṃ pṛthagdaśapalān bhāgān kapālodare dagdhvā kṣāramudakadroṇaiścaturbhiḥ kvāthayet।
pādāvaśeṣaṃ ca pūtaṃ punaḥpādāvaśeṣameva kvathitāvatāritaṃ guḍapalaśatonmiśramadhiśrayet।
ghanībhavati ca tasmin suślakṣṇarajasāṃ vṛścikālīdvayayāvaśūkānāṃ triṃśat palānyāvapet।
triṃśadeva vacābhayāvyoṣacitrakāṇām।
dvipalaṃ ca pṛthak pṛthak hiṅgvamlavetasayoḥ।
tato'kṣamātrā guṭikāḥ kṛtvā yathābalamupayuktāḥ samānāḥ pūrvābhiradhikā vā।
arśovihitāṃśca kṣāratakrāriṣṭān ghṛtānyannapānaṃ ca seveta।
ṣaṭpalaṃ bhallātakaghṛtaṃ dhānvataraṃ ca।
sannipāte tu pañca karmāṇi kuryādyathāvasthaṃ vā grahaṇīcikitsitamiti।
bhavati cātra॥
aci12.17
praseke ślaiṣmike'lpāgnerdīpanaṃ rūkṣatiktakam।
yojyaṃ kṛśasya vyatyāsāt snigdharūkṣaṃ kaphodaye॥
aci12.18
kṣīṇakṣāmaśarīrasya dīpanaṃ snehasaṃyutam।
dīpanaṃ bahupittasya tiktaṃ madhurakairyutam॥
aci12.19
sneho'mlalavaṇairyukto bahuvātasya śasyate।
snehameva paraṃ vidyāddurbalānaladīpanam॥
aci12.20
nālaṃ snehasamiddhasya śamāyānnaṃ sugurvapi।
malamāmaṃ kaphe kṣīṇe mandāgniryo'tisāryate॥
aci12.21
sa pibet sarpiṣo mātrāṃ dīpanīyauṣadhairyutām।
prasanno mārgamāpannaḥ svaṃ samāno'nilastayā।
agneḥ samīpacāritvādāśu prakurute balam॥
aci12.22
purīṣaṃ yastu kṛcchreṇa kaṭhinatvādvimuñcati।
sa ghṛtaṃ lavaṇairyuktaṃ naro'nnāvagrahaṃ pibet॥
aci12.23
raukṣyānmande'nale sarpistalaṃ vā dīpanaiḥ pibet।
kṣāracūrṇāsavāriṣṭān mande snehātipānataḥ॥
aci12.24
udāvartāttu yoktavyā nirūhasnehabastayaḥ।
doṣātivṛdhyā mande'gnau saṃśuddho'nnavidhiṃ caret॥
aci12.25
vyādhimuktasya mande'gnau sarpireva tu dīpanam।
adhvopavāsakṣāmatvairyavāgvā pāyayet ghṛtam।
annāvapīḍitaṃ balyaṃ dīpanaṃ bṛṃhaṇaṃ ca tat॥
aci12.26
dīrghakālaprasaṅgāttu kṣāmakṣīṇakṛśān narān।
prasahānāṃ rasaiḥ sāmlairbhojayet piśitāśinām॥
aci12.27
laghūṣṇakaṭuśodhitvairdīpayantyāśu te'nalam।
māṃsopacitamāṃsatvāt paraṃ ca balavardhanāḥ॥
aci12.28
snehāsavasurāriṣṭacūrṇakvāthahitāśanaiḥ।
samyak prayuktairdehasya balamagneśca vardhate॥
aci12.29
dīpto yathaiva sthāsnuśca bāhyo'gniḥ sāradārubhiḥ।
sasnehairjāyate tadvadāhāraiḥ koṣṭhago'nalaḥ॥
aci12.30
nābhojanena kāyāgnirdīpyate nātibhojanāt।
yathā nirindhano vahniralpo vātīndhanāvṛtaḥ॥
aci12.31
yadā kṣīṇe kaphe pittaṃ sve sthāne pavanānugam।
pravṛddhaṃ vardhayatyagniṃ tadāsau sānilo'nalaḥ॥
aci12.32
paktvānnamāśu dhātūṃśca sarvānojaśca saṅkṣipan।
mārayet syāt sa nā svastho bhukte jīrṇe tu tāmyati।
tṛṭkāsadāhamūrcchādyā vyādhayo'tyagnisambhavāḥ॥
aci12.33
tamatyagniṃ gurusnigdhamandasāndrahimasthiraiḥ।
annapānairnayecchāntiṃ dīptamagnimivāmbubhiḥ॥
aci12.34
muhurmuhurajīṇāpi bhojyānyasyopahārayet।
nirindhano'ntaraṃ labdhvā yathainaṃ na vipādayet॥
aci12.35
kṛsarāṃ pāyasaṃ snigdhaṃ paiṣṭikaṃ guḍavaikṛtam।
aśnīyādaudakānūpapiśitāni bhṛtāni ca॥
aci12.36
matsyān viśeṣataḥ ślakṣṇān sthiratoyacarāśca ye।
āvikaṃ subhṛtaṃ māṃsamadyādatyagnivāraṇam॥
aci12.37
payaḥ sahamadhūcchiṣṭaṃ ghṛtaṃ vā tṛṣitaḥ pibet।
godhūmacūrṇaṃ payasā bahusarpiḥplutaṃ pibet॥
aci12.38
ānūparasayuktān vā snehāṃstailavivarjitān।
śyāmātrivṛdvipakvaṃ vā payo dadyādvirecanam॥
aci12.39
asakṛt pittaharaṇaṃ payasā pratibhojanam।
yatkiñcidguru medhyaṃ ca śleṣmakāri ca bhojanam।
sarvaṃ tadatyagnihitaṃ bhuktvā ca svapanaṃ divā॥
aci12.40
āhāramagniḥ pacati doṣānāhāravarjitaḥ।
dhātūn kṣīṇeṣu doṣeṣu jīvitaṃ dhātusaṅkṣaye॥
aci12.41
agnimūlaṃ balaṃ puṃsāṃ balamūlaṃ hi jīvitam।
eṣa sāraścikitsāyā yadagneḥ parirakṣaṇam॥
॥iti dvādaśo'dhyāyaḥ॥
atha trayodaśo'dhyāyaḥ।
aci13.1
athāto mūtrāghātacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci13.2
vātānmūtrakṛcchre vātaharatailābhyaktagātrasyādhonābheḥ sarvamaṅgaṃ piṇḍena sekāvagāhaiśca vātaghnaiḥ kumbhīsvedena ca svedayet॥
aci13.3
daśamūlabalairaṇḍamūlapunarnavāśatāvarīvṛścīvapattūrapāṣāṇabhedakakolakulatthayavakvāthena tatkalkena ca tailaṃ sarpiḥ sūrakarkṣavasālavaṇapañcakopetaṃ siddhaṃ pānāya dadyāt।
etānyeva cauṣadhānyannapāne piṇḍopanāhasvedayośca tailaphalasnehāmlayuktāni kalpayet।
prasannāṃ ca sauvarcalāḍhyāṃ pibet॥
aci13.4
pittaje śītasekāvagāhapradehān prayuñjīta।
tṛṇapañcamūlaśvadaṃṣṭrābhīruvidārīkaśerukakvāthaṃ śītaṃ samadhu śarkaraṃ pibet।
tadvacca kāṇḍekṣurakamūlam।
kamalotpalavidārīśṛṅgāṭakāni।
drākṣārasena vā trapusakusumbhorvārubījavṛṣakakuṅkumakalkaṃ sarvamūtrāghātaghnam।
madhukadārvyurvārubījāni vā taṇḍuladhāvanena।
samākṣikāṃ vā dārvīmāmalakarasena।
mṛdvīkākalkaṃ vā paryuṣitāmbhasā॥
aci13.5
kaphaje yathāsvaṃ svedo vamanaṃ kaṭutīkṣṇoṣṇakṣāramannapānaṃ yavānnaṃ takraṃ ca।
pibecca madyena sūkṣmailāmāmalakarasena vā madhuyutāṃ vā kadalīrasena kaiḍaryakarasena vā śitivārakabījaṃ vā takreṇa।
pravālacūrṇaṃ vā taṇḍulāmbunā।
dhavakuṭajakarañjāmṛtākebukailāragvadhasaptacchadakvāthaṃ vā śītaṃ sakṣaudram।
tatsiddhāṃ vā yavāgūm।
kaṇṭakārikāsvarasaṃ vā samākṣikam।
vyoṣailāgokṣurakasārasāsthīni vā madhumūtrayuktāni।
pāṭalīkṣāraṃ vā bahukṛtvaḥ parisrutaṃ tailayuktam।
tilapāṭalīpāribhadrayāvaśūkakṣārodakānuviddhāṃ vā tvageloṣakacūrṇayuktāṃ prasannām।
tilādīnāṃ vā pṛthak kṣāraṃ guḍopadaṃśamaśnīyāt।
tīkṣṇoṣṇadravyasiddhaṃ ca tailaṃ pānābhyaṅgārthe॥
aci13.6
sannipātātmake vātādīnāṃ sthānānupūrvyā yathāsannaṃ pratikurvīta।
yatholbaṇaṃ vā sarveṣu samasthiteṣu vā samasitaṃ yavakṣāraṃ bhakṣayet।
api ca॥
aci13.7
elāśmabhedakaśilājatupippalīnāṃ cūrṇāni taṇḍulajalālulitāni pitvā।
tadvadguḍena sahitānyupayujya māsamāsannamṛtyurapi jīvati mūtrakṛcchrī॥
aci13.8
elopakulyāmadhukāśmabhedakauntīśvadaṃṣṭrāvṛṣakorupūgaiḥ।
kvāthaṃ pibeccharkarayāvagāḍhaṃ kṛcchre sadāhe saruje bibandhe॥
aci13.9
harītakīgokṣurarājavṛkṣapāṣāṇabhiddhanvayavāsakānām।
kvāthaṃ pibedaśmajatupradhānaṃ sarśakare sāśmarimūtrakṛcchre॥
aci13.10
aśmaryāmacirotthitāyāṃ vātabastyādiṣu ca yathādoṣamidamevācaret॥
aci13.11
pāṣāṇabhedakavasukavasirāśmantakaśatāvarīśvadaṃṣṭrābṛhatīdvayakapotavaṅkābalātibalākacchurośīragundhuvṛkṣādanībhallūkavaraṇayavakolakulatthaśākaphalakatakaphalakvāthe sarpirūṣakādipratīvāpaṃ vipācya pītamāśu vātāśmarīṃ bhinatti।
ebhireva ca dravyaiḥ kaṣāyakṣārānnapānāni kalpayet॥
aci13.12
siṃhīvyāghnīgokṣurakekṣurakorubūkamūlakalko'madhureṇa dadhnā pītaḥ sapgāhādaśmarīṃ bhinatti।
śigrumūlakalkena dadhilavaṇayamakasiddho yūṣaḥ॥
aci13.13
vīratarādigundretkaṭapattūravārāhīpāṭhāpāṭalīśirīṣaśālimūlavidārīdvipunarnavakvāthe trapusakusumbhairvārukarkarubījamadhukaśilājatupratīvāpaṃ sarpirvipācya pītamāśu pittāśmarīṃ bhinatti।
pūrvavacca kaṣāyādīnebhiḥ kalpayet॥
aci13.14
varaṇādibhadradārvādiguggulvelādvayakuṣṭhamaricacitrakamustāsurasāhvayaiḥ kalkīkṛtaiḥ sādhitamūṣakādipratīvāpaṃ sarpiḥ śleṣmāśmarīṃ bhinatti।
iti samānaṃ pūrveṇa॥
aci13.15
mastunā bahuśaḥ pāṭalībhasma gālayitvā bhasma visarjayet।
tatastanmastu gṛhītvā kulatthaiḥ saha kvāthayet।
taṃ kvāthaṃ gokṣurakamūlailātrapusakuraṇṭakabījapāṣāṇabhedakacūrṇaṃ kṣaudreṇa līḍhvānupibet।
tathā śīghramevāśmarī bhidyate cyavate ca॥
aci13.16
aśmarībheṣajānāṃ ghṛtāktānāmantardhūmaṃ dagdhānāṃ kṣāraṃ grāmyapaśuśakṛtkṣāraṃ ca gomūtreṇa bahukṛtvo gālayitvā tamacchamagnau sādhayet।
ghanībhavati ca tasmiṃstryūṣaṇoṣakādicūrṇaṃ dadyāddarvīpralepaṃ cāvatārayet।
eṣa kṣīrāśinaḥ kṣārāvaleho'śmarīṃ bhinatti pātayati ca śarkarām॥
aci13.17
tilakadalīyavāpāmārgapalāśakṣāro'vimūtreṇa pītaḥ samānaḥ pūrveṇa।
ketakapatrakvāthena hiṅgukrauñcāsthikṣārayuktaḥ pāṭalīkaravīrakṣāraśca।
krauñcoṣṭragardabhāsthiśvadaṃṣṭrākadambamūlatālapatrikājamodanāgaracūrṇaśca surāmaṇḍoṣṇodakānyataraprayuktaḥ॥
aci13.18
picukāṅkolaśākakatakendīvaraphalakvāthaśca sukhoṣṇo guḍayuktaḥ।
nṛtyakuṇḍakabījacūrṇaśca samākṣiko'vikṣīrayuktaḥ॥
aci13.19
kapotavaṅkāmūlaṃ ca surayā।
tatsiddhaṃ vā payo'śmarīvedanārtaḥ pibet।
siddhaṃ vābhayāsthibhiḥ punarnavena vā॥
aci13.20
śeṣeṣvevaṃ mūtrāghāteṣvata eva cikitsāṃ vibhajet॥
aci13.21
drasvapañcamūlena dviguṇatrikaṇṭakena sādhitaṃ toyaṃ payo vā kevalaṃ ghṛtamiśraṃ vā pibet sarvamūtrāghātaghnam॥
aci13.22
gokṣurakakaṇṭakārikākṛtāṃ vā saphāṇitāṃ yavāgūm।
tāmracūḍarasasiddhāṃ vā।
vīratarādikvāthena vā।
tena vā tadbhāvitaṃ śilājatu।
vājirāsabhānyataraśakṛdrasaṃ vā।
durālabhāsvarasaṃ vā।
kakubhakaṣāyaṃ vā।
mūrvābhayāmustadevadārumadhukakalkaṃ vā।
vāruṇīkṣīroṣṇodakānyatamena।
triphalākalkaṃ vā sasaindhavaṃ sukhāmbhasā।
kevalameva vā bibhītaka bījaṃ surayā।
vihagapiśitopadaṃśaṃ vā nigadamadirāmaṇḍaṃ mārdvīkamāsavān vā vividhān pibet।
pītamadyaśca śīghravegena vājinā rathena vā yāyāt।
evamaśmarī śarkarā capracyavate।
sarveṣu ca mūtrāghāteṣu viśeṣato'śmarīśarkarāsu vīratarādiḥ sarvathā prayojyaḥ।
tilvakaghṛtaṃ ca virekārtham।
bastikarma cābhīkṣṇaṃ viśeṣeṇottarabastiḥ॥
aci13.23
tatra śyāmādirardhārdhavihito gomūtrasiddho nirūhaḥ।
bilvādimūlaiśca surāsauvīrakādisiddhaistṛṇapañcamūlaśvadaṃṣṭrāśṛtakṣīravāṃśca trapusairvārukaśatāhvābījakarṣabhakayavānīkalkitaḥ।
pītadārusiddhaṃ tailamanuvāsanam॥
aci13.24
śatāvarīgokṣurakabṛhatīdvayapunarnavośīramadhukadvisārivāśreyasīlodhratṛṇapañcamūlakaṣāye kṣīracaturguṇaṃ balāvṛkṣakakharāhvopakuñcikāvatsakatrapusorvārubījaśitivārakamadhukaṣaḍgranthāśatāhvāśmabhedamadanahapuṣākalkagarbhaṃ tailamuttarabastiḥ।
tadviśuddhasrotasā ca punaḥ śukrāśmaryāṃ śukrāśayaśodhanārthaṃ balatthena puṃsā vṛṣyāṇa māṃsānāṃ kukkuṭamāṃsasya ca tṛptenānukūlāḥ prakarṣeṇa priyāḥ pramadā yathākālamāsevyā iti॥
aci13.25
kriyābhirābhiḥ siddhābhirnacecchāntistato bhiṣak।
iti rājānamāpṛcchya śastraṃ sādhvavacārayet॥
aci13.26
akriyāyāṃ dhruvo mṛtyuḥ kriyāyāṃ saṃśayo bhavet।
niścitasyāpi vaidyasya bahuśaḥ siddhakarmaṇaḥ॥
asa13.27। athāturamupasnigdhamapakṛṣṭadoṣamīṣatkarśitamabhyakta svinnaśarīramabhuktavantaṃ kṛtamaṅgalasvastivācanamupakalpitasambhāramāśvāsya tato balavantamaviklavamājānusame phalake prāgupaveśya puruṣaṃ tasyotsaṅge suniṣaṣṇapūrvakāyamuttānaṃ vastracuṃbalopaviṣṭaṃ saṅkucitajānukūrparamitareṇa puṃsā sahabaddhaṃ sūtraiḥ śāṭakena vā tato'syasvabhyaktaṃ nābhipradeśaṃ vāmapārśve vimṛdya muṣṭināvapīḍayet।
adhonābheryāvadaśmaryadhaḥ pratipannā tatastailābhyakte kṛttanakhe vāmahastapradeśinīmadhyame pāyau praṇidhāyānusevanyāsādya ca prayatnabalābhyāmaśmarīṃ meḍhragudayorantaramānīya nirvalīkamanāyatamaviṣamaṃ ca bastiṃ sanniveśya bhṛśamutpīḍayedaṅgulībhyāṃ yāvat granthirivonnataṃ śalyaṃ bhavati।
tataḥ sevanyāḥ savye pārśve sevanīṃ yavamātraṃ muktvā nidadhyācchastramaśmarīpramāṇena।
dakṣiṇato vā kriyāsaukaryahetorityeke।
yathā na vibhidyate vicūrṇyate vā tathā prayateta।
taccūrṇamalpamapyavasthitaṃ punaḥ parivṛddhimeti।
tasmāt samagrāmagravakreṇādadīta॥
aci13.28
strīṇāṃ tu bastiḥ pārśvagato garbhāśayasannikṛṣṭaḥ।
tasmāttāsāmutsaṅgavadadhaḥ śastraṃ pātayet।
ato'nyathā khalvāsāṃ mūtrasrāvī vraṇo bhavati puruṣasya ca mūtraprasekakṣaṇanāt।
aśmarīnimittamekato bhinno bastiḥ sidhyati।
kriyābhyāsācchāstravihitacchedādīnaṣpandaparivṛddhatvācca śalyasyeti।
na tu dvidhā bhinnabastiraśmarīmānamapi॥
aci13.29
uddhṛtaśalyaṃ tūṣṇodakadroṇyāmavagāhya svedayet।
tathā bastirasṛjā nāpūryate।
pūrṇe tu kṣīrivṛkṣakaṣāyaṃ puṣpanetreṇa vidadhyāt।
sa hi tathā bastigatamaśmarīcūrṇaṃ raktaṃ ca nirharati।
mūtraviśuddhyarthaṃ ca guḍasauhityaṃ kārayet॥
aci13.30
utthāpya cainaṃ madhughṛtābhyaktavraṇaṃ mūtraviśodhanadravyasiddhāmuṣṇāṃ yavāgūṃ saghṛtāṃ pāyayedubhayakālaṃ trirātram।
trirātrādūrdhvaṃ guḍapragāḍena payasā mṛdumodanamalpaṃ bhojayedādaśarātrāt।
ata ūrdhvaṃ phalāmlairjāṅgalarasaiḥ।
vraṇaṃ ca kṣīrivṛkṣakaṣāyeṇa prakṣālya lodhramadhukamañjiṣṭhāprapauṇḍarīkakalkena lepayet।
dvādaśarātraṃ cainamapramattaḥ svedayet।
eteṣveva ca haridrādiyukteṣu tailaṃ vipakvaṃ vraṇābhyañjanam।
saptarātrācca svamārgamapratipadyamāne mūtre yathoktamagninā vraṇaṃ dahet।
svamārgapratipanne cottarabastyāsthāpanānuvāsanairmadhuraprāyairupācaret॥
aci13.31
yadṛcchayā mūtramārgapratipannāmantarāsaktāṃ śukrāśmarīṃ śarkarāṃ vā srotasāpaharet।
vidārya vā nāḍiṃ baḍiśenoddharet।
rūḍhavraṇaśca varṣamaṅganāśca naganāgarathadrumāt nārohet।
nāpsu plaveta bhuñjīta vā gurūṇi॥
aci13.32
karmaṇi tu mūtravahaśukravahamuṣkasrotomūtraprasekasevanīyonigudabastayo'ṣṭau parihartavyāḥ।
tatra mūtravahacchedāt mūtrapūrṇabastermaraṇam।
śukravahacchedānmaraṇaṃ klaibyaṃ vā।
muṣkasrotasorupaghātāt dhvajabhaṅgaḥ।
mūtraprasekacchedānmūtrasravaṇam।
sevanīyonicchedanādrujāprādurbhāvaḥ।
gudabastividdhasya sadyomaraṇamuktaṃ prāgiti॥
aci13.33
bhavati cātra।
marmāṇyamūnyavijñāya srotojāni śarīriṇām।
śastrapāṇirdhruvaṃ hanti sāhasāt kevalo yathā iti॥
॥iti tryodaśo'dhyāyaḥ॥
atha caturdaśo'dhyāyaḥ।
aci14.1
athātaḥ pramehacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci14.2
prāyeṇa hi pramehiṇo'bhiṣyaṇṇadehatvādupahatāgnerbhakṣyādipañcavidhamapyannamupayuktaṃ mūtrāya medase ca vipariṇamate।
tasmādasya tejodhātuvṛddhaye kledamedaḥ praśamanāya ca balinaḥ saṃśodhanāni prayuñjīta।
durbalasya tu saṃśamanāni।
sarvasya ca baddhamūtrāṇyamedaskarāṇyabṛṃhaṇānyagnidīpanāni balajananāni cānnapānāni।
balaṃ hi vidhinopacitamaśeṣāmayakṣayāya sampravartate॥
aci14.3
atha saṃśodhanārhaṃ pramehiṇamādaveva bibhītakasarṣapeṅgudīkarañjanimbanikumbhānyatamatailena trikaṇṭakādinā vā yathāsvaṃ siddhena snehena priyaṅvādiśṛtena vā haviṣā snehayitvā kalpavihitaiḥ prayogairvāmayedvirecayecca॥
aci14.4
tato jātabalaṃ mustāmaradārunāgaraprativāpena surasādikaṣāyeṇāsthāpayet।
pittottaraṃ tu nyagrodhādikaṣāyeṇa।
tataśca jāṅgalarasaiḥ krameṇa santarpayet।
atyapatarpaṇena hi pramehiṇo viśeṣeṇa mūtrakṛcchrabastimeḍhraśūlagulmātikārśyabhramādīnāṃ sambhavaḥ।
tato'nubandharakṣaṇārthaṃ śamanārhasya ca śamanānyavacārayet॥
aci14.5
prātaḥ sarvaprameheṣu haridrāṃ madhunā yuktāmāmalakarasena pibet।
athavā sālasaptaparṇakuṭajakapitthakampillakabibhītakarohitakakusumāni taccūrṇaṃ vā kṣaudreṇa lihyāt।
harītakīcūrṇaṃ vā।
pibedvā triphalāmustādevadāruharidrākvātham।
asanacitrakatriphalādārvīkaliṅgakānāṃ vā sakṣaudram।
tadvad guḍūcyā vā svarasamāmalakānāṃ vā॥
aci14.6
viśeṣatastu kaphameheṣu kaṭphalamustālodhrābhayānāṃ samākṣikaṃ kaṣāyam।
tagaraviḍaṅgadviharidrāṇāṃ vā।
candanāgarukuṣṭhadevadārūṇāṃ vā।
pāṭhāgnimanthacavikātriphalānāṃ vā।
pittaprameheṣu tu lodhrasevyārjunacandanānām।
nimbāmṛtāmalakapaṭolīnāṃ vā।
śirīṣasarjārjunakesarāṇāṃ vā।
phalinīkamalotpalakiṃśukānāṃ vā।
kuṭajotpalakaṭaṅkaṭerīṇāṃ vā॥
aci14.7
teṣvapi ca viśeṣeṇa pibedudakamehādiṣu kramāt kaṣāyaṃ pārijātasya vaijayantyāḥ saptacchadasyāriṣṭasya niśāyāḥ kakubhacandayościtrakasya pāṭhājoṅgakayoḥ khadirasya triphalāragvadhayośca madhuyutam।
pibecca sikatāmehe hiṅgupravālakailālavaṇāni madyena mūtreṇa kṣārodakena vā।
kṣāramehādiṣu triphalāyā asanādeḥ nyagrodhādeḥ śamyākasya candanamañjiṣṭhayoḥ guḍūcītindukāsthikāśmaryakharjūrāṇāṃ ca madhuyuktam।
śoṇitamehe madayantīpatrakalkaṃ ca sakṣaudraṃ śītāmbunā॥
aci14.8
vātayeṣvapi yāpanārthaṃ kaphapittolbaṇeṣu pibet kaṣāyam।
tatra vasāmehe'gnimanthasya।
majjamehe'mṛtacitrakayoḥ।
kuṣṭhakuṭajapāṭhākaṭurohiṇīkalkamiśram hastamehe hastisūkarakharoṣṭrāsthikṣāram।
madhumehe kadarakhadirapurakaṣāyam॥
aci14.9
kaphānugateṣu tu vasādimeheṣu yathāsvakaṣāyeṇa sādhitāni tailāni।
pittānugateṣu ca ghṛtāni yamakaṃ vā prayuñjīta॥
aci14.10
etena śeṣeṣvapi meheṣu snehavikalpa ukto veditavyaḥ॥
aci14.11
tathā kaṣāyasampṛktaiḥ snehaiḥ kaphapittamūtramedasāmanilasya copaśamo bhavati॥
aci14.12
trikaṇṭakātiviṣābhallātakalodhravacāpicumandaghananiśājamodārjunāśmantakapaṭolasomavalkamañjiṣṭhāpadmakacandanāgarubhiśca sneho vipakvaḥ sarvamehaghnaḥ॥
aci14.13
daśamūlaharītakīdevadārukarañjadvayadvivarṣābhūdantībhūkadambabhallātakaśaṭhīpuṣkaramūlārkamūlasnuhīmūlavaraṇamūlapippalīmūlāni pratyekaśo daśapalonmitāni yavakolakulatthaprasthatrayaṃ cāṣṭaguṇe'mbhasi sādhayitvā pādaśeṣaṃ kaṣāyamavatārayet।
tena vacāviḍaṅgakampillakabhallātakabhārṅgīrohiṣacavikāpippalīdvayatrivṛnniculaviśvabheṣajapratīvāpaṃ ghṛtaprasthaṃ vipacet।
etaddhānvantaraṃ sarpiḥ sarvamehapiṭakākuṣṭhaviṣaśophārśogulmavidradhiplīhajaṭharaśvāsakāsavardhmapāṇḍurogavātaśoṇitonmādāpasmāraharam॥
aci14.14
āhāraṃ ca yavavikṛtiprāyaṃ madhvāmalakopetamāhārayet।
yathāyathaṃ pramehaghnauṣadhaniryūhaiḥ subahuśo yavān bhāvayitvā saktumanthāpūpadhānālājavāṭyādīn vividhāṃśca laghūn bhakṣyānupakalpayet।
tadvacca godhūmān।
gavāśvakharajaṭharasthitaiśca yavairvaṃśayavairvā।
yavo hi baddhamūtro medaḥpittakaphaharaḥ sthairyakaraśca।
tathā śāliṣaṣṭikatṛṇadhānyāni mudgādayastiktāni śākāni jāṅgalāni ca piśitāni śūlyāni pariśuṣkāṇi pradigdhāni bhṛṣṭacaṇakopadaṃśāni vividhāsavānupānānyupayuñjīta॥
aci14.15
lodhramūrvāśaṭhīviḍaṅgatriphalāpuṣkaramūlacāturjātakakramukacavikāyavānīśyāmābhārṅgīdviviśālābhūnimbatagaracitrakapippalīmūlakaṭurohiṇīkuṣṭhapāṭhendrayavātiviṣāplavanakhamaricāni karṣāṃśānyapāṃ kalaśe'dhiśṛtya turyaśeṣe rase pūte jatuśṛtapurāṇaghṛtabhājanasthe'rdhabhāgena madhu nidhāya pakṣamupekṣito'yaṃ lodhrāsavaḥ sarvapramehakuṣṭhakilāsasthaulyārucakakṛmipāṇḍuśophārśograhaṇīdoṣānnihanti॥
aci14.16
daśamūladantītrivṛcchyāmāśreyasīcitrakapunarnavasudhādhavaikaiṣikāgaṇḍīraguḍūcīnāṃ pṛthak pañcaviṃśatipalān bhāgāṃstriphalāḍhakaṃ ca saliladroṇairdaśabhiḥ pādaśeṣaṃ niryūhamavatārayet।
tasmin pūtaśīte śucibhājanasthe purāṇaguḍatulādvayaṃ gomūtrāḍhakamayorajordhāḍhakaṃ māgadhikāprasthaṃ kuṭajārjunakuṣṭhakṛmighnavacācitrakapalāni ca dvādaśa pratīvāpaṃ datvā māsaṃ sthāpayet।
eṣa daśamūlāriṣṭaḥ samānaḥ pūrveṇa॥
aci14.17
asanādidravyāṇi pṛthak viṃśatipalānyambhasāṃ ghaṭāṣṭakena kvāthayet।
caturthasthitaṃ ca parisrutaṃ suśītaṃ guḍapalaśatadvayena madhvardhāḍhakena ślakṣṇapiṣṭena ca pṛthak palāṃśena vatsakādinā saṃyojya sakṣaudreṇa pippalīcūrṇenāntaḥpralipte jatusṛte ghṛtakumbhe āvāpya yavaplle nidhāpayet।
tatra ca tanūni khadirāṅgāraprataptāni trīṃścaturo vā māsānayaṃ vivṛto lohāriṣṭaḥ pūrvasmādadhikaguṇaḥ।
śīghumadhumādhavānapi ca nigadān pibet॥
aci14.18
nivṛttamadyastu sārodakaṃ darbhāmbho madhukapitthatindukamaricānuviddhāni pānakāni rāgaṣāḍavāṃśca sārṣapikānyanupānāni ca tadvidhāni।
uṣṭrāśvatarakharapurīṣacūrṇānuviddhaṃ cāsmai dadyādaśanam॥
aci14.19
mustāmṛtāgaṇḍīradviharidrādvisārivādvidarbhavarṣābhūtrikaṇṭakavyoṣaphalgurohiṣapallavaśyāmāsuradārukālāviḍaṅgapāṭhākampillakabhārṅgīnidigdhikādantīcitrakakaṭukairaṇḍamūlāni samāṃśānyaikadhyaṃ cūrṇayitvā taccūrṇādayaścūrṇaṃ dviguṇaṃ ślakṣṇamāvāpya madyānupānaṃ madhunāvalihyāt pibedvā sukhodakena triphalāmbhasā vā।
tena mehaplīhahalīmakapāṇḍurogaśvayathudurnāmagulmodarāṇi śīghramupaśāmyanti।
dvividhopakramaṇīyoktāṃścātisthaulyādigadayogāṃśca śīlayet।
pravṛddhamedāḥ pragāḍhavyāyāmodvartanasnānavilepanāni ca rūkṣābhirauṣadhībhiḥ॥
aci14.20
adhanastu chatrapādatravirahito munivṛttiryojanaśatamadhikaṃ vā gacchet।
śyāmākanīvārāmatindukakapitthāśmantakaphalamūlāhāro vā mṛgaiḥ saha vaset।
gobhirvā saha tanmūtraśakṛdvṛttiḥ paribhramet।
taḍāgāni vā khanet।
kṛśaṃ tvaviruddhairbṛṃhayet॥
aci14.21
śarāvikādyāstu apakvāḥ śophavadupācaret।
pakvāśca vraṇavat।
pūrvarūpeṣveva tu tāsāṃ pāne vanaspatikaṣāyaṃ bastamūtraṃ copadiśanti।
tīkṣṇaṃ ca saṃśodhanaṃ।
durvirecyā hi mehino bhavanti medobhivyāptadehatvāt।
tailaṃ ca vraṇaropaṇārthamelādau kurvīta।
āragvadhādeḥ kaṣāyamudvartane।
asanādeḥ pariṣecane।
vatsakādeḥ pānabhojaneṣu॥
aci14.22
pāṭhācitrakaśārṅgeṣṭākṣudravṛhatīsārivāsomavalkasaptaparṇāragvadhakuṭajamūlacūrṇaṃ madhunālihyānnavāyasaṃ vā।
asanādivargasya kaṣāyaṃ pādaśeṣaṃ parigṛhya parisrāvya ca punaḥ priyaṅgvāmalakalodhradantīkṛṣṇāyastāmracūrṇāvāpaṃ darvīpralepinamavatārayet taṃ yathābalamavalihyāt।
yathāsvaṃ ca pramehaghnauṣadhaniryūhairbhāvitaśilājatutulopayuktā sarvamehān sapiṭakānapakarṣatīti॥
aci14.23
bhavati cātra māgadhīmadhukaṃ ledhraṃ kuṣṭhamelāhareṇavaḥ।
samaṅgā dhātakīpuṣpaṃ sārivā rajanīdvayam॥
aci14.24
priyaṅgavaḥ sarjarasaḥ padmakaṃ padmakesaram।
mātuluṅgasya patrāṇi madhūcchiṣṭaṃ sasaindhavam॥
aci14.25
taistailaṃ siddhamabhyaṅgācchodhayedropayeta ca।
duṣṭāruḥpiṭakāgaṇḍagaṇḍamālābhagandarān॥
aci14.26
piṭakāḥ sādhayecchīghnaṃ tā hyasūn ghnanti mehinaḥ।
anuśeṣānapi bhiṣagyathābalamupadravān॥
aci14.27
sarvajatvānmahāmarmasaṃśrayādanuṣaṅgataṃ।
subahūpadravatvācca prameho dāruṇe gadaḥ॥
॥iti caturdaśo'dhyāyaḥ॥
atha pañcadaśo'dhyāyaḥ।
aci15.1
athāto vidradhivṛddhicikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci15.2
sarvameva vidradhimāmaṃ śophavidhinā yathādoṣamupācaret।
pratataṃ ca śoṇitamapaharet।
pākābhimukhaṃ copanāhya pakvaṃ pāṭayitvā vraṇavaccikitset॥
aci15.3
ābhyantare tu vidradhau varaṇādikvāthamūṣakādipratīvāpaṃ pibet।
ābhyāmeva ca vargābhyāṃ virecanadravyaiśca pānāy sarpiḥ prakalpayet।
āsthāpanamanuvāsanaṃ ca।
madhuśigrum ca pānabhojanalepaneṣu।
śilāhvayaṃ vā kalpavidhānenopayuñjīta।
gugguluṃ vā yathādoṣaṃ ca sarvaśo gulmavadupakramet॥
aci15.4
triphalāpicumandamadhukakaṭukāpaṭolāni śāṇāṃśāni।
trivṛttrāyamāṇayoḥ karṣam।
masūrapalaṃ caikadhyamaṣṭaguṇe'mbhasi sādhayitvā pūtaṃ rasaṃ ghṛtamūrchitaṃ pibet।
tena vidradhigulmajvaradāhaśūlatṛṣṇāhṛdrogabhramāratimūrchāraktapittakāmalākuṣṭhavisarpāḥ praśāmyanti॥
aci15.5
trāyamāṇāprasthakvāthe mustakaṭukātāmalakītrāyamāṇācandanadurālabhājīvantīvīrotpalaiḥ pālikairghṛtaprasthaṃ kṣīrāmalakarasaprasthadvayopetaṃ vipakvaṃ samānaṃ pūrveṇa॥
aci15.6
drākṣāmadhūkakharjūrābhīruvidārīparūṣakatriphalākvāthe kṣīrekṣudhātrīsvarasasametamabhayāgarbhaṃ sarpirvipācayet।
tacchītaṃ madhuśarkarāpādayuktaṃ samānaṃ pūrveṇa।
bhṛśaṃ ca śṛṅgādibhiḥ śoṇitamavasecayedyathāsannam।
bāhumadhye vā sirāṃ vyadhet।
pacyamānaṃ ca koṣṭhagataṃ bahirunnatamupanāhayet॥
aci15.7
tatraiva ca piṇḍite śūle tatpārśvapīḍanena labdhasuptau śastrakarmavidhinirdiṣṭaiśca cihnaiḥ pakvamupalakṣya bhittvā vraṇavat sādhayet॥
aci15.8
ābhyantara eva ca pakvamūrdhvamadho vā pravṛttaṃ pūyamupadravān parirakṣan upekṣeta daśāhamātram॥
aci15.9
asamyagvahati vā klede tannirvāhaṇārthamamlasurāsavamaireyoṣṇodakānyatamena varaṇādiṃ madhuśigruṃ vā pibet।
tanmūlairvā kṛtāṃ yavāgūṃ yavakolakulatthayūṣeṇa cāśnīyāt।
ūrdhvaṃ ca daśāhāttilvakaghṛtena trāyamāṇā ghṛtena vā yathābalaṃ śodhayet॥
aci15.10
viśuddhaśca tiktakamalpamalpaṃ sarpirmadhunopetamupayuñjīta।
yathā ca nopaiti pākaṃ tathā prayatitavyam।
śīghravidāhitvāttasya vidradhiriti saṃjñā।
pakve tu punardaivikī siddhirāśukāritaraśca sarvāmayebhyo vidradhiḥ।
sati ca pramehe pramehacikitsitamīkṣeta॥
aci15.11
stanavidradhimapi vraṇavidhānenopacaret।
pacyamānaṃ yatheṣṭabhojanena pācayet।
na punarupanāhayet।
upanaddho hi stano mṛdumāṃsatayā śīghrameva pakvaḥ saṅkothamavāpyāvadīryeta।
pakvaṃ ca stanavidradhiṃ stanyavāhinīḥ sirāḥ sacūcukaṃ ca kṛṣṇamaṇḍalaṃ pariharan śastreṇopakrameta।
sarvāsu cāmavidagdhapakvavraṇāvasthāsu stanaṃ nirduhīta।
dantādividradhīnāmapi yathāsvameva vakṣyate lakṣaṇaṃ sādhanaṃ ca॥
॥iti vidradhicikitsā॥
aci15.12
vṛddhau tu mārutaje trivṛtā snigdhamāturaṃ svinnaṃ ca miśrakasukumārakatilvakairaṇḍakośāmraphalasnehānāmanyatamena virecayet।
tato'nilaghnakvāthakalkairnirūhayet nirūḍhaṃ ca māṃsarasenāśitaṃ yaṣṭīmadhukatailenānuvāsayet।
svedapralepopanāhāṃśca prayuñjīta।
pakvaṃ ca bhitvā vraṇamiva cikitset॥
aci15.13
pittavṛddhiṃ pittaśophavat।
pakvaṃ ca pittavraṇavat॥
aci15.14
kaphavṛddhimapi kaphaśophavat।
pibecca pītadārukaṣāyaṃ mūtreṇa।
kaphagranthivacca sarvaṃ vimlāpanavarjyamācaret।
pakvaṃ ca pāṭitaṃ śleṣmavraṇavat।
raktajaṃ pittavṛddhivat।
pratataṃ cātra raktamapaharet॥
aci15.15
medovṛddhiṃ gavādikarīṣatuṣakiṇvasurasādibhiruṣṇarūkṣairmūtrayuktaiḥ svedayitvā punastadvidhaireva sukhoṣṇaiḥ sotsedhaṃ lepayet।
tadvacchirovirekadravyairvā।
svinnaṃ caivaṃ phalasevanīṃ pariharan vṛddhipatreṇa vidāryāpanīyamedaḥ kāsīsasaindhavamākṣikaiḥ pratisārya sīvyet।
tataḥ sumanogranthimanaḥśilailābhallātakaistailamabhyaṅgārthaṃ kuryāt।
āvraṇasandhānācca snehasvedau॥
aci15.16
mūtravṛddhiṃ snigdhaiḥ svedayitvā vastrapaṭṭena veṣṭayet।
tato'dhastāt sevanyā dakodaravadvrīhimukhena bhitvā nāḍyā srāvayet।
tataḥ sthagikābandhaṃ kuryāt।
vraṇe ca śodhanaropaṇāni॥
aci15.17
āntravṛddhiṃ phalakośamasaṃprāptaṃ vātavṛddhivadupacaret।
punarnavaśatapalaṃ daśapalāni ca pṛthak daśamūlapayasyāśvagandhāśatāvaryeraṇḍamūlānyapāṃ vahe'ṣṭāṃśāvaśeṣaṃ sādhayet।
pūtaśīte ca tasmin niryūhe triṃśadguḍapalānyeraṇḍatailaprasthaṃ ghṛtadviprasthaṃ kṣīradviprasthaṃ kalkīkṛtāni ca dvipalikāni drākṣānāgarapippalīpippalīmūlayavānīyavakṣāracitrakamadhukasaindhavānyāvāpyaikadhyaṃ vipacet।
etat sarvayantraṇāsvaparikleśena mukumārākhyaṃ sukumārāṇāmīśvarāṇāṃ nārīṇāṃ kṣīṇaretasāmaprajānāmalpāgnīnāṃ viṣamāgnīnāṃ ca kāmatonnapāne vā prayuktamalakṣmīghnaṃ kāntikaraṃ balyaṃ bṛṃhaṇaṃ vayasthāpanaṃ vardhmavidradhiplīhagulmodāvartaśophodarārśomeḍhrayonirogeṣu mahāvātavyādhiṣu ca paramamauṣadham।
gandharvahastamūlatulāṃ yavāḍhakaṃ nāgarārdhakuḍavaṃ ca saliladroṇe pādaśeṣaṃ vipacet।
tena dviguṇakṣīreṇairaṇḍatailaprasthaṃ sādhayet।
kalkapiṣṭaṃ cātra dadyāt punargandharvahastamūlakuḍavaṃ śuṇṭhīpalaṃ ca।
etat gandharvahastatailaṃ tulyaṃ pūrveṇa।
bhavati cātra॥
aci15.18
yāyādvardhma na cecchātiṃ sneharekānuvāsanaiḥ।
bastikarma puraḥ kṛtvā vaṅkṣaṇasthaṃ tato dahet।
agninā mārgarodhārthaṃ maruto'rdhenduvakrayā॥
aci15.19
aṅguṣṭhasyopari snāva pītaṃ tantusamaṃ ca yat।
utkṣipya sūcyā tattiryak dahecchitvā yato gadaḥ॥
aci15.20
tato'nyapārśve'nye tvāhurdahedvānāmikāṅguleḥ॥
aci15.21
gulme'nyairvātakaphaje plīhni cāyaṃ vidhiḥ smṛtaḥ।
kaniṣṭhikānāmikayorviśvabhyāṃ tu yato gadaḥ॥
॥iti pañcadaśo'dhyāyaḥ॥
atha ṣoḍaśo'dhyāyaḥ।
aci16.1
athāto gulmacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci16.2
gulmo hi vātādṛte na sambhavati।
tasmātteṣu sarveṣvapi prathamaṃ snehasvedau vātahaharau।
snehopasaṃhitaṃ mṛdu virecanaṃ tadvidhāṃśca bahuśo bastīnamlalavaṇamadhurāṃśca rasān yuktyāvacārayet।
mārute hi vijite'lpenāpi yatnena śakyo'nyo'pi doṣo gulmeṣu niyantum॥
aci16.3
atha vātottare rūkṣaṃ baddhamarucchakṛtamāturaṃ tīvrarujamānilavyādhivihitamanyatama tailaṃ pāyayet।
athavā viḍaṅgapañcakolamaricatriphalādhānyakagarbhaṃ sapayassarpirvipakvam।
anenaiva vā kalkena daśamūlakvāthopahitam।
rājayakṣmavihitaṃ vā ṣaṭpalam।
hiṅgudhānakāmlavetasasauvarcalailābiḍaśaṭhīdāḍimayavakṣāratrikaṭukājagandhājamodājājīpuṣkaramūlavacācitrakasurasairvā dadhisaṃyuktam॥
aci16.4
hapuṣāmaricabāṣvikāsaindhavadīpyakājājīpañcakolakaiḥ kolamūlakadāḍimarasadadhikṣīravat sarpiḥ siddhaṃ siddhaṃ śūlavibandhahidhmādhmānaplīhahṛdrogagrahaṇīhatanāmakṛmivardhmapāṇḍukṣayaśvāsakāsayonirogodarajvarārocakeṣu।
śuṇṭhīpalaṃ pippalīpalamadhyardhaṃ dhānakākuḍavaṃ dāḍimadvikuḍavaṃ ghṛtapalāni viṃśatiḥ kṣīraṃ caikadhyaṃ vipacet।
etatsarpiḥ samānaṃ pūrveṇa॥
aci16.5
laśunasya vigatatvacastulāṃ pratyekaṃ pañcapalikaṃ ca mahāpañcamūlamaṣṭaguṇe'mbhasi sādhayet।
tena kvāthena tadardhāṃśaiśca pṛthak surādadhimastudhānyāmladāḍimarasaiḥ yavānīdīpyakāmlavetasahiṅgucavikāsaindhavatryūṣaṇatriphalāmaradārubhiścārdhapalikaiḥ prasthonmitaṃ ghṛtaṃ śṛtaṃ pītaṃ samānaṃ pūrveṇa॥
aci16.6
varṣābhūdvayadaśamūlāśvagandhāsuṣavīcchinnaruhābhārṅgīrāsnairaṇḍabalākālāśaṭhīpuṣkaramūlagandhapalāśān dvipalāṃśān prasthaṃ prasthaṃ ca yavamāṣakolakulatthānāṃ jaladroṇe pādāvaśiṣṭaṃ vipacet।
tena pṛthak samaṃ mātuluṅgadāḍimāmrātakarasaśuktatuṣodakāranālaṃ ghṛtaprasthaṃ dadhyāḍhakopetaṃ vacākāravīśatāhvādvikṣāratrilavaṇatrikaṭukarāsnākumbhanikumbhayavānīyavānakahiṃsrāmlavetasanīlinīphalaviḍaṅgadāḍimahiṅgupāṣāṇabhedakoṣakavṛṣakahapuṣābhārṅgīśvadaṃṣṭrātrapusairvārubījājājīsārivopakuñcikāgranthikakustumbarītumburuphalamūrvācitrakasurasāgajapippalīgarbhaṃ sādhayet।
dādhikākhyametat sarpiḥ samānaṃ pūrveṇa।
mūtraghātonmādāpasmāravātavyādhiharaṃ ca।
pibedvā vyoṣaṣaḍgranthākṛmighnakaṭukācitrakasauvarcalābhayāyavakṣārairdaśāṃśakṣīrasaṃyuktaṃ sādhitaṃ sarpiḥ।
kṣīrāyogyāya ca surāmadirāmastudadhisaradāḍimarasānāmanyatamaṃ vidadhyāt॥
aci16.7
abhyaṅgapūrvaṃ cainaṃ sadā svedayet।
snehasvedau hi samyak prayuktau srotasāṃ mārdavamupajanayyānilaṃ jitvā bhitvā ca vibandhamāśu gulmamapakarṣataḥ॥
aci16.8
tatra hṛdayaje viśeṣeṇa snehapānamicchanti।
bastije bastimubhayaṃ nābhipārśvāśraye।
vibaddhānilavarcasaśca dīptāgneḥ snigdhoṣṇāni bṛṃhaṇāni cānnapānāni punaḥpunaśca snehapānanirūhānuvāsanāni kaphapittānurakṣiṇāyojyāni॥
aci16.9
anyathā kapho vivṛddhastandrāgauravārucihṛllāsāgnisādān kuryāt।
tamullikhet।
tatkṛteṣu ca śūlānāhavibandheṣvanantaroktānāṃ ghṛtānāmauṣadhaiścūrṇaguṭikākvāthān koladāḍimamātuluṅgasurāmaṇḍatakramastudhānyāmloṣṇodakānāmanyatamena prakalpayet।
api ca॥
aci16.10
trilavaṇahapuṣājamodājagandhāvacāhiṅgupāṭhopakuñcīśaṭhījīrakājājikustumbarībāṣpikākāravītumburusvarjikā yāvaśūko jaṭāpauṣkarī dāḍimaṃ tintiṇīkaṃ viḍaṅgāni bhārṅgī varo vetasāmlo miśirmaricagajakaṇābhayāpañcakolāni kumbho nikumbho viśālā yavānī surāhvaṃ ca tatsarvamekatra cūrṇīkṛtaṃ bījapūrādrasenāsakṛt bhāvitaṃ yaḥ pibet prātarāhārakāle'thavā māsamātraṃ hitāśī naraḥ sādaram।
plutamaśiśiravāriṇā jīrṇamadyena mūtreṇa takreṇa kolāmbhasā mastunā peyayā sarpiṣauṣṭreṇa dugdhena kaulatthayūṣeṇa vā kṣāraniścyotatoyena vā dāḍimādvārasenātmavānebhirevauṣadhaiḥ sādhitaṃ vā ghṛtaṃ hṛdayagudakaṭīyakṛtplīhaguhyāśritaṃ tasya śūlaṃ praṇaśyet tathā gulmaviṣṭambhadurnāmakṛcchrodarādhmānahidhmāvibandhāḥ savardhmāruciśvāsakāsāḥ prapaktuṃ ca śakto bhavet pāvakaḥ prāśyamānāni pāṣāṇacūrṇānyapi॥
aci16.11
abhayāpaladvayamamlavetasapaladvayaṃ pālikān vacāviśvabheṣajatrivṛddantīcitrakaśaṭhīpuṣkarajaṭāyāvaśūkān kārṣikān maricājājīsaindhavopakuñcikāśitivārakayavānīdhātakīpuṣpaviḍaṅgān hiṅgutrikarṣaṃ ca cūrṇitaṃ pūrvavadbhāvitaṃ pītaṃ ca samānaṃ tena॥
aci16.12
yavānīśatapuṣpānāgakesaravacāmustavyoṣapāṭhāguggulutrivṛtāgajapippalītālīsailāpāmārgadravantīnidigdhikāmūlānāṃ bhāgo bhāgaścāmlavetasasya tatsūkṣmarajīkṛtaṃ mātuluṅgadāḍimabadararasaśīdhusuroṣṇasalilānyatamena pītaṃ śūlagulmavardhmānāhodarakoṣṭhastaimityārśośmarīmūtragrahakaṭīpṛṣṭhagrahonmādāpasmāraskannaśukratāgnisādānapanayati॥
aci16.13
tilakuntalapalāśasarṣapayavanālamūlakabījānāmantardhūmadagdhānāṃ kṣāraṃ gojāvimahiṣīkharahastimūtrairbahukṛtvo gālayet।
tatastadacchaṃ śuṇṭhīsaindhavakuṣṭhakṛmighnacūrṇapratīvāpamadhiśṛtya lehībhūtamādadīta।
tattailayuktaṃ samānaṃ pūrveṇa॥
aci16.14
mahauṣadhadevadārudantītrivṛtpāṭhākṣāradvayatriphalopakuñcikācavikādvīpippalīdvayapippalīmūlasarpasugandhā kuṣṭakaṭurohiṇīnāmardhapalikān bhāgān palaṃ palaṃ ca pañcānāṃ lavaṇānāmekatra cūrṇayitvā dadhnā trivṛtena cāplāvya kalaśodare'ntardhūmaṃ pācayet।
agnivarṇaṃ ca kalaśamapanīya kṣāramādadīta।
eṣa kṣārāgado bhelavihitaḥ samānaḥ pūrveṇa sarpamūṣikadaṣṭAgarāpasmāronmādāśmarīyoniśukradoṣāṃśca sādhayati॥
aci16.15
pittaṃ ca vivṛddhamantaḥ santāpaṃ janayet।
tatrairaṇḍatailaṃ sapayaskaṃ virecanārthaṃ pibet।
sakaphastu vāruṇīmaṇḍamiśram।
atyudriktapittastriphalāṃ trāyamāṇāṃ vā kṣīreṇa pibet।
viriktasyāpi santāpānuvṛttau raktamavasecayet॥
aci16.16
viḍvibandhe codāvartakramaṃ kuryāt।
luñcitatilapaladvayaṃ śuṇṭhyardhapalaṃ ca piṣṭaṃ guḍapalopetamuṣṇena payasā pibet।
tadvātagulmodāvartayoniśūlānapohati tathākṣīraśṛtena mahāpañcamūlena śilāhvayam।
laśunaṃ tu kṣīrasiddhaṃ pītvā gulmodāvartagṛdhrasīhṛdrogavidradhiśoṣaviṣamajvarān jayati॥
aci16.17
bṛhatīdvayabilvagokṣurakairaṇḍamātuluṅgīmūlapāṣāṇabhedakvāthaḥ sayāvaśūko gulmaśūlaharaḥ।
māṣaparṇīmudgaparṇīsahadevāddrasvapañcamūlairaṇḍekṣuvālikāniryūho yavakṣāropetaḥ sarvagulmakoṣṭhaśūlaghnaḥ।
devadārunāgarairaṇḍapuṣkaramūlānāṃ kvāthaḥ sarvagulmaśūlaghnaḥ।
puṣkaramūladurālabhāyavaśuṇṭhīnāṃ vā।
tailāranālamūtramadirāyāvaśūkāścaikatra pītā gulmodarānāhaplīhaharāḥ।
svedāṃśca vividhān punaḥpunaryojayet॥
aci16.18
sraṃsanārthī nīlinīphalacūrṇayuktāni pūrvoktāni havīṃṣi pibet।
athavā rāmaṭhasyaiko bhāgaḥ saindhavasya trayo navairaṇḍatailasya saptaviṃśatirlaśunasvarasasya tadaikadhyaṃ kṛtvā pītamudaragaragulmavardhmaplīhaśūlaharam।
nīlinībalāvyāghnīkaṭukāphalatālapatrikārāsnākṛmighnāni pālikānyapāmāḍhake sādhayitvāṣṭabhāgāvaśiṣṭamavatārayet।
tena snuhīkṣīrapalapratīvāpaṃ dadhisamaṃ sarpiḥprasthaṃ pacet।
tatpeyāmaṇḍena saha rasāśinā nīlinīghṛtaṃ palamātrayā pītaṃ gulmaplīhakuṣṭhaśvitrajaṭharavyaṅgaśophajvarapāṇḍurogonmādāpasmārānapakarṣati।
durvirecyo hi sarva eva gulmī mārutābhibhūtakoṣṭhatvāt।
tasmātsusnigdhamenaṃ snehavirekairvā śodhayet॥
aci16.19
pittagulme tu snigdhoṣṇena jāte sraṃsanārthaṃ madhunā kampillakamavalihyāt।
drākṣābhayārasaṃ vā saguḍaṃ pibet।
kalpoditāni vā virecanāni prayuñjīta॥
aci16.20
rūkṣoṣṇasamudbhūte punaḥ saṃśamanārthaṃ tiktakaṃ vāsāghṛtaṃ vā pibet।
athavā tṛṇapañcamūlakvāthena jīvanīyakalkena ca siddhaṃ sarpiḥ।
tathā nyagrodhādigaṇena tṛṇapañcamūlādibhirvā pṛthak sādhitaṃ kṣīram॥
aci16.21
rūkṣoṣṇaje'pi cātyayike sāmānyato vā samutpanne vidradhivihitānāṃ triphalādikvāthatrāyamāṇāghṛtadrākṣāghṛtānāmanyatamaṃ pibet।
kṣīraṃ vā trāyamāṇāśṛtaṃ koṣṇaṃ pītvā kṣīrameva sukhoṣṇamanupibet॥
aci16.22
pakvāśayasthe vā gulme kṣīrabastibhiḥ satiktaiḥ saṃśodhayet।
śītadravyasiddhaiśca snehairabhyañjayet।
maṇikanakarajatatāmrabhājanāni ca śiśiravāripūrṇāni gulmadeśasyopari dhārayenmuktāvalīśca suśītāḥ।
evamasiddhau vidāhapūrvarūpeṣu cāsṛk srāvayet।
srutaraktaṃ ca jāṅgalarasairlabdhabalamartiśeṣanāśāya punaḥ sarpirabhyāsayet॥
aci16.23
vidradhivacca vidahyamānamupanāhayet।
paryāgatamāpa tadvadupalakṣya tathaiva sarvathopacaret॥
aci16.24
śleṣmagulminaṃ prāgeva vidhivadvāmayedavāmyamupavāsayet।
laṅghitasyoṣṇakaṭutiktadīpanaṃ saṃsargamācaret।
tathā svedān vātagulmoktāni ca ghṛtādīni dviguṇahiṅgukṣārāmlavetasāni॥
aci16.25
daśamūlakvāthe vyoṣadāḍimahiṅguyavakṣārabiḍasaindhavayuktaṃ sarpiḥ siddhaṃ śleṣmagulmaghnam।
bhallātakapaladvayaṃ laghupañcamūlaṃ ca pālikamudakāḍhake prasthāvaśeṣaṃ pācayet।
tasmin kṣīraprasthe ca sarpiḥprasthaṃ hiṅguviḍaṅgaśaṭhībiḍasaindhavakṣārarāsnānāgarapippalīṣaḍgranthāmadhukacitrakaiḥ kāṣikairvipacet।
etad bhallātakaghṛtaṃ kaphagulmaplīhakāsaśvāsagrahaṇīpāṇḍurogaghnam।
ṣaṭpalaṃ vā dviguṇakṣāraṃ kṣīrarahitaṃ mastudadhikāñjikārdrakarasāḍhakadvayopetaṃ sādhayitvā prayuñjīta।
hiṅguharītakīpuṣkaramūlaśuṇṭhīsaindhavabiḍaśyāmāyavakṣāratumburucūrṇo yavakvāthāplutaḥ sarpirbhṛṣṭo bhakṣitaḥ śūlagulmakāṭhi nyaghnaḥ॥
aci16.26
tato'sya sarvamaṅgaṃ gulmaṃ ca sādhmānaṃ savibandhaṃ kaṭhinamunnataṃ gūḍhamāṃsaṃ sthiraṃ mahāvastuṃ ca bahudhā bahuśaśca svedayet।
snigdhasvinnaśarīrasya śithilatāṃ gate gulme yathoktāṃ ghaṭikāṃ lāgayet।
tayā saṅgṛhīte ca gulme ghaṭīmapanayet bhindyādvā॥
aci16.27
tato hṛdayamāntraṃ ca varjayan gulmaṃ vimārgājapadādarśānyatamena vastrāntaritaṃ prapīḍayet pramṛjyāt।
tataḥ sālvalādibhiḥ sukhoṣṇairlepayitvā lohapātraiḥ svedayet।
evamamunā krameṇa sthānādapasṛte śithilībhūte ca gulme virekān snehavato dāśamūlikāṃśca bstīn vidadhyāt।
nīlinīghṛtamenaṃ dviguṇapramāṇaṃ pāyayet।
udaroktāni ca sarpīṃṣi॥
aci16.28
triphalākumbhanikumbhadaśamūlānāṃ ṣoḍaśāṃśāvaśiṣṭaṃ kvāthaṃ ghṛtameraṇḍatailaṃ kṣīraṃ caikataḥ sādhayet।
ayaṃ miśrakasnehaḥ kaphagulmavātaviḍvibandhodāvartaplīhodarayoniśūlānyapakarṣati॥
aci16.29
pippalyāmalakadrākṣāśyāmādyaiḥ pālikaireraṇḍatailahaviṣoḥ prasthau ṣaḍguṇe payasi pacedayaṃ miśrakasneho gulmināṃ sraṃsano vṛddhividradhigulmavātavyādhiṣu ca paramamṛtam॥
aci16.30
dantyāḥ palāni pañcaviṃśatistāvantyeva citrakasya tāvatya eva harītakyaḥ sarvamekatra salilakalaśe'ṣṭāṃśāvaśiṣṭaṃ sādhayitvā pūte ca tasmin rase tāśca harītakīḥ pañcaviṃśatiṃ guḍapalāni tailārdhakuḍavaṃ cūrṇīkṛtaṃ trivṛtākuḍavamardhapalonmitāṃ māgādhikāṃ mahauṣadhaṃ ca prakṣipet।
tato mṛdvagninā lehībhūte'vatārite śīte ca tailasamaṃ madhu karṣāṃśaṃ ca caturjātakacūrṇaṃ miśrayet।
etā dantīharītakyaḥ sāvalehāḥ pañcaviṃśatyahobhirbhakṣyamāṇā gulmārśaḥśvayathukuṣṭhakāmalārocakagrahaṇīpāṇḍuhṛdrogotkleśaplīhodaraviṣamajvarānapohanti।
hṛdyaṃ sukhaṃ ca virecanam॥
aci16.31
guḍākṣīrabhāvitaṃ vā trivṛtācūrṇaṃ sarpirmadhubhyāmavalihyāt।
gugguluṃ vā gomūtreṇa pibet।
tena vā śyāmātrivṛtkuṣṭhadantīguggulukṣāraharītakīḥ pīlurasaṃ vā samadhusarpirlavaṇam॥
aci16.32
mūtrabastikṣārāṃśca tāṃstāṃstatra tatroktān kṣīrarasasnigdhāhāro dvyahamekāhaṃ vā viśrāmya prayuñjīta।
kṣāro hi śleṣmāṇaṃ snigdhasthiraṃ madhuramāśayāt chindan kṣarayati॥
aci16.33
kapharuddhamārgaśudhyarthaṃ vividhāṃśca cūrṇalavaṇatakrāriṣṭāsavānavacārayet।
pippalīpippalīmūlasaindhavājājīcitrakacūrṇayuktāṃ ca jīrṇasurām।
api ca॥
aci16.34
vamanairlaṅghanaiḥ svedaiḥ sarpiṣpānaurvirecanaiḥ।
bastibhirguṭikācūrṇakṣārāriṣṭāsavairapi॥
aci16.35
ślaiṣmikaḥ kṛtamūlatvādyadi gulmo na śāmyati।
tasya dāhaṃ hṛte rakte kuryādante śarādibhiḥ॥
aci16.36
atha vastrāntaritaṃ saparyantaṃ gulmanicayaṃ pradīptena śaralohāgnimanthatindukakāṣṭhānāmanyatamena nābhibastihṛdayāntraromarājīḥ pariharan nātigāḍhaṃ parāmṛśet।
tataḥ kaṣāyasvāduśītairagnivegamupaśamayya varṇopakramaṃ kurvīta॥
aci16.37
vyāmiśradoṣe tu vyāmiśramidameva yathoktaṃ vidadhyāt॥
aci16.38
raktagulme punaratītaprasavakālāyā yoṣitaḥ snehasvedapūrvakaṃ snehavirecanaṃ vitaret।
palāśakṣārodakasiddhaṃ ca yamakam।
gulmabhedanāya tīkṣṇoṣṇaṃ ca vidhim॥
aci16.39
evamabhidyamāne yonau yonivirecanārthaṃ kṣāreṇa mahāvṛkṣakṣīreṇa vā yuktaṃ palalam।
tābhyāṃ vā bhāvitān kaṭukamatsyāṃstatpittabhāvitān vā varāhapittabhāvitān vā naktakānūrdhvādhobhāgikadravyabhāvitān vā।
saguḍakṣāraṃ kiṇvaṃ vā।
bastiṃ ca sakṣārakṣīramūtraṃ dāśamūlikamuttarabastiṃ ca yojayet॥
aci16.40
pravṛttaṃ tu raktaṃ rasaudanāśinyā upekṣeta।
atipravṛttaṃ tu raktaṃ raktapittopakrameṇa sādhayet॥
aci16.41
sarveṣu cānnapānasvarūpajño gulmeṣvāhāramagnibalāpekṣī prayuñjīta॥
aci16.42
ānāhādiṣvapyāmaśuddhavātodāvartānurodhena gulmavat pratikuryāditi।
bhavati cātra॥
aci16.43
mande'gnau vardhate gulmaḥ pradīpte tu praśāmyati।
śamaprakopau doṣāṇāṃ sarveṣāṃ yattadāśrayau॥
॥iti ṣoḍaśo'dhyāyaḥ॥
atha saptadaśo'dhyāyaḥ।
aci17.1
athāt udaracikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci17.2
sarvamevodaramatimātradoṣasañcayānubandhena srotomukhanirodhādvyākulānilatayā yat prajāyate tasmādabhīkṣṇamudarī virecanānyupayuñjīta।
mūtrakṣīrānyatarayuktameraṇḍatailamaharaharmāsamekaṃ dvau vā kṣīrāhāro vā gavyaṃ vā māhiṣaṃ vā mūtram।
uṣṭrīkṣīravṛttirvā syāt॥
aci17.3
śophaśūlānāhatṛṇmūrcchāparīto viśeṣeṇa payo'nupānaṃ gomūtreṇa prāṇadāṃ pibet।
pippalīsahasraṃ vā snuhīkṣīrabhāvitaṃ seveta।
tadbhāvitena vā kṛṣṇābhayācūrṇena kāsaram।
saindhavājamodayuktaṃ vā naimbaṃ tailam।
athavārdrakarasānuviddham।
siddhaṃ vā॥
aci17.4
harītakīcūrṇaprasthayuktamāḍhakaṃ ghṛtasyāṅgāreṣvabhivilāpya khajenābhimathya suguptaṃ yavapalle māsaṃ sthāpayet।
tataścod vṛtya parisrāvya harītakīkvāthāmladadhipratīvāpaṃ vipācayet॥
aci17.5
athavā gavye payasi mahāvṛkṣakṣīramāvāpya vipācya śītībhūtamabhimathya taṃ navanītaṃ mahāvṛkṣakṣīreṇaiva saha sādhayet॥
aci17.6
athavā cavikācitrakadantyativiṣākuṣṭhasārivāviḍaṅgatriphalākaṭurohiṇīdviharidrāśāṅkhinītrivṛddīpyakānardhakārṣikān rājavṛkṣaphalamajjādvipalaṃ mahāvṛkṣakṣīradvipalaṃ gomūtrakṣīraghṛtatrikuḍavaṃ caikadhyaṃ pācayet।
vidradhyaṣṭhīlānāhakuṣṭhonmādāpasmārānnighnanti॥
aci17.7
yāvaśūkapañcakolakaṣaṭpalena vā mastudaśamūlakvāthāḍhakadvayena ca siddhaṃ sarpiḥprasthaṃ prayojayet॥
aci17.8
yavakolakulatthapañcamūlakaṣāyeṇa vā surāsauvīrakayuktaṃ sarpiḥ॥
aci17.9
sarpiṣpānasraste ca doṣe balavān virecanārthaṃ mūtrāsavāriṣṭasurāḥ snuhīkṣīrayuktāḥ śīlayet।
virecanadravyakaṣāyaṃ nāgaradevadārupragāḍham।
trilavaṇādicūrṇaṃ vā dvitriguṇānulomanadravyam॥
aci17.10
paṭolamūlarajanīviḍaṅgatriphalāḥ karṣāṃśāḥ।
kampillakanīlinīphalatrivṛtānāṃ kramād dvitricaturbhiḥ karṣairyuktāścūrṇayitvā mūtreṇa pibet।
jīrṇe ca peyāmaṇḍapo rasāśī vā syāt।
tataḥ ṣaḍrātraṃ savyoṣeṇa payasāśnīyāt।
tataḥ saptame'hani punaścūrṇaṃ pibet।
anena vidhinā cūrṇamidamudarāṇi jātodakānyapi nibarhayati।
gulmabhedanāni ca prayuñjīta॥
aci17.11
vamanavirecanaśirovirecanavatsakādivacāharidrādivargadravyāṇi pṛthakpālikāni sūkṣmakalkīkṛtāni lavaṇāni ca vajravṛkṣakṣīraprasthaṃ ca prakṣipya mūtragaṇe mṛdvagninā ghaṭṭayan pācayet।
avidagdhakalkaṃ ca tatsiddhamavatārya śītībhūtamaṅguṣṭhamātrāṃ guṭikāṃ vartayitvā yathābalaṃ tricaturo māsānupayojayet।
eṣā mūtravartirmahārogaśvāsakāsapīnasaprasekaśvayathugulmapāṇḍukṛmikoṣṭhārocakāvipākodāvarteṣu paramamagadam॥
aci17.12
kṛtavirecanaśca kṣāmadeho'ntarāntarā kṣīramauṣṭrakaṃ gavyamājaṃ vā vyoṣayuktaṃ śīlayet।
doṣaśeṣavijayāya ca śīlayeccavikānāgaraṃ kṣīreṇa piṣṭam।
suradārucitrakaṃ vā suraṅgāṃ vā punarnavaṃ vā triphalādantīrauhītakaniryūhaṃ vā vyoṣakṣāropetaṃ tat snuhīkṣīraghṛtayuktam॥
aci17.13
purāṇamannaṃ takramariṣṭāṃśca tāṃstān kṣīraṃ ca dantīcitrakaviḍaṅgacavikātrikaṭukopetam।
tulyārdrakarasaṃ vā kṣīraṃ śīlayet।
pippalīvardhamānāṃ vā seveta।
śilājatu vā kṣīrāśī gugguluṃ vā।
punaḥ punaśca snehayedvirecayecca।
ātyayikāṃstu snehavirekairevopakrameta।
salilaṃ tu varjayet।
ānāhodāvartayoryathāsvaṃ pratikurvīta॥
aci17.14
vātakṛteṣu pārśvaśūlopastambhahṛdgraheṣu bilvakṣārāmbhasā tailaṃ pācayet।
syonākāgnimanthatilakuntalakadalyapāmārgānyatamakṣāreṇa vā vipakvaṃ tailam॥
aci17.15
kaphe pitte vā vātenāvṛte tābhyāṃ vā vāte balavān vātagulmoktakrameṇairaṇḍatailaṃ pibet॥
aci17.16
limpecca jaṭharamudariṇāṃ śigrupalāśārkāśvakarṇagajapippalīdevadārubhirmūtrapiṣṭaiḥ sukhoṣṇaiḥ।
vṛścikālīkuṣṭhaṣaḍgranthādvipunarnavadhānyanāgarapañcamūlakvāthairmūtraiśca pariṣecayet।
pratatameva ca svedayet॥
aci17.17
viriktasya cāsya sadā mlānamudaraṃ sālvalādibhirupanaddhaṃ ghanena vāsasā veṣṭayet।
evamenamanavakāśo vāyurna punarādhmāpayati।
tathāpi punaḥ suviriktasyādhmāne'mlalavaṇān susnigdhān nirūhān dadyāt।
sopastambhe tu vāyau tīkṣṇoṣṇān॥
aci17.18
atha vātodariṇaṃ vidāryādisiddhena sarpiṣopasnehya sveditāṅgaṃ tilvakaghṛtena bahuśo'nulomayet।
kṛtāyāṃ ca saṃsargyāṃ balārthaṃ kṣīramavacārayet।
nivartayecca prāgutkleśāt krameṇa।
tato yūṣarasādibhirmandāmlalavaṇaiḥ samiddhānalamudāvartinaṃ punaḥ snigdhasvinnamāsthāpayedvidāryādikvāthena citrāphalatailapragāḍhena tīkṣṇoṣṇādhobhāgikadravyayuktena vā dāśamūlikena॥
aci17.19
dīptāgniṃ ca baddhamalamasthisandhitrikapārśvādiśūlasphuraṇākṣepayuktaṃ rūkṣamanuvāsayedvātaharāmlasiddhābhyāṃ tilorubūkatailābhyām।
bhojayeccainaṃ jāṅgalarasena vidāryādiśṛtena vā payasā॥
aci17.20
saralamadhuśigrumūlakabījasnehāśca pānābhyañjanena śūlaghnāḥ।
svedayeccābhīkṣṇaṃ jaṭharam॥
aci17.21
avirecyasya tu payaḥsarpiryūṣarasabastyabhyaṅgasamabhaktauṣadhaiḥ saṃśamayet॥
aci17.22
pittodariṇaṃ madhuravipakvena sarpiṣopasnehya śyāmātrivṛttriphalāvipakvenānulomyainaṃ madhughṛtasitāḍhyena nyagrodhādiniryūheṇāsthāpayedanuvāsayecca॥
aci17.23
durbalaṃ tu prāgevānuvāsya kṣīrabastibhiḥ śodhayet॥
aci17.24
sañjātabalāgniṃ ca snigdhaṃ punaḥkṣīreṇa satrivṛtkakenorubūkaśṛtena vā।
sātalātrāyamāṇābhyāṃ vāragvandhena vā saśleṣmaṇi pitte samūtreṇa savāte tiktaghṛtānvitena payasā punaḥpunarvirecayet bastikarma cācaret॥
aci17.25
ebhireva kṣīrairvidāryādiśṛtena vā bhojayet।
pāyasena copanāhayedudaram॥
aci17.26
śleṣmodariṇaṃ vatsakādisiddhena sarpiṣopasnehya snuhīkṣīravipakvenānulomya kaṭukṣārayuktaiḥ kaphaharairāhāraiḥ saṃsarjya trikaṭumūtratailapragāḍhena muṣkakādikvāthenāsthāpayedanuvāsayecca।
kulatthayūṣeṇa vyoṣavatā kṣīreṇa vā bhojayet।
styānakaphodaraṃ kṣāramariṣṭāṃśca tīkṣṇān pāyayet।
satataṃ ca svedayet।
kiṇvasarṣapamūlakabījakalkairjaṭharamupanāhayet॥
aci17.27
sānnipātikamudaraṃ pratyākhyāya cikitset।
sarvamevetyeke sarvasya sarvātmakatvāt kṛcchratamatvācca।
doṣodrekatastu pratikurvīta॥
aci17.28
saptalāśaṅkhinīniryāsasiddhena ca sarpiṣā virecayenmāsamardhamāsaṃ vā।
mahāvṛkṣakṣīramūtrasiddhena vā॥
aci17.29
athāvājagandhājaśṛṅgīdantīdravantīsvādukaṇṭakapunarnavājharasīvṛścikālīmūṣikaparṇīmahāsahākṣudrasahāvṛkṣādinībhārṅgīgṛdhranakhītaṇḍulīyakadāḍimamātuluṅgamūlakvāthena madanaphalailākuṣṭhakuṭilarāsnākalkagomūtrasaṃsṛṣṭena saindhavalavaṇitenasnigdhenāsthāpayet॥
aci17.30
tathā cānupaśāmyati nicayātmake sarvatra ca jaṭhare jñātīnāśrāvya madyenāśvamārakaguñjākākādanīmūlakalkaṃ pāyayet।
pānabhojaneṣu vā viṣaṃ nikṣipet।
ikṣugaṇḍikāṃ vā bhakṣayet kṛṣṇasarpeṇa daṃśayitvā vallīphalāni vā mūlakaṃ vā॥
aci17.31
evaṃ hyasya doṣasaṅghātaḥ sthiro līna unmārgago viṣeṇāśu pramāthinā vibhinno bahiḥ pravartate।
tenāgadatāṃ vrajati।
bhavāntaraṃ vā॥
aci17.32
hṛtadoṣaṃ ca śītāmbupariṣiktaṃ kṣīrayavāgūṃ pāyayet।
tatastrivṛdvāstukamaṇḍūkaparṇīkālaśākayavaśākānāmanya tamaṃ svarasasādhitamanamlalavaṇasnehaṃ svinnāssvinnamanannabhuṅmāsamekamaśnīyāt।
tatsvarasameva ca tṛṣitaḥ pibet।
tataḥ śākairnirhṛte doṣe parato durbalāya kārabhaṃ kṣīraṃ prayuñjīta॥
aci17.33
plīhodare yathādoṣamupasnigdhasvinnasya dadhnā bhuktavato vāmabāhau sirāṃ vidhyet।
rudhirasyandanārthaṃ ca pāṇinā plīhānaṃ vimardayet।
punaśca snehapītaṃ viśuddhadehaṃ samudraśuktikṣāraṃ payasā pāyayet hiṅgu suvarcikāṃ vā।
palāśakṣārodakena vā yavakṣāram॥
aci17.34
pārijātakekṣvākvapāmārgakṣāraṃ vā tailasaṃsṛṣṭam।
saubhañjanakaniryūhaṃ vā pippalīcitrakasaindhavacūrṇayuktam।
amlasrutaṃ vā biḍamāgadhikāḍhyaṃ pūtikarañjakṣāram।
agnisāde tu trilavaṇādiṃ kṣārānariṣṭāṃśca pibet।
ghṛtaṃ ṣaṭpalaṃ mahāṣaṭpalaṃ rohītakaṣaṭpalaṃ vā॥
aci17.35
rohītakatvakpalāni pañcaviṃśatiṃ kolaprasthadvayaṃ ca toye kvāthayet tena kvāthena tathā pālikaiḥ pañcakolakaistaiḥ sarvaiśca tulyayā rohītakatvacā kalkīkṛtairghṛtaprasthaṃ sādhayet।
tat paraṃ plīhahitam॥
aci17.36
rohītakalatāḥ khaṇḍaśaḥ kalpitāḥ harītakīśca toye gomūtre vā saptarātramāsunuyāt।
sa rasaḥ plīhagulmodarakṛmimehakāmalārśāṃsi sādhayati।
evamanupaśāmyatyaprāptapicchodake vātakapholbaṇe gulmavidhināgnikarma kuryāt॥
aci17.37
pittolbaṇe tu jīvanīyaghṛtakṣīrabastivirecanāni prayuñjīta।
punaḥpunaśca rudhiramavasecayet।
yakṛdākhye'pyayameva kriyāvibhāgaḥ॥
aci17.38
baddhodare svinnāya satailalavaṇamūtraṃ tīkṣṇaṃ nirūhamanuvāsanaṃ ca dadyāt।
sraṃsanāni cānnānyudāvartaharāṇi ca tīkṣṇaṃ ca virecanaṃ yacca kiñcidvātaghnam॥
aci17.39
chidrodare svedavarjyaṃ kaphodaravadācaret।
dakodaretu pūrvamudakadoṣaharaṇārthaṃ rūkṣatīkṣṇauṣadhān samūtrānniryūhacūrṇakṣārān kaphaghnāni dīpanīyāni cānnapānāni yojayet॥
aci17.40
evamasiddhau baddhacchidradakodareṣvaśmaryāmiva suhṛdāṃ prakāśya śastramavacārayet।
tatra baddhacchidrodarayoḥ snigdhasvinnasyādho nābheścaturaṅgulāni vāmato'pahāyodaraṃ pāṭayitvā caturaṅgulapramāṇamāntrāṇi niṣkāsya nirīkṣya baddhagudodarasyāntrapratirodhakaraṃ bālaṃ malopalepamaśmānaṃ cāpaharet।
parisrāviṇi śalyamuddhṛtyāntraparisrāvaṃ viśodhya tacchidraṃ markoṭakairdaṃśayet।
lagneṣu ca śirassu kāyamapanayet।
tato madhughṛtābhyāmabhyajyāntrāṇi yathāsthānaṃ sthāpayitvā bāhyaṃ vraṇamudarasya sīvyet।
yaṣṭīmadhukamiśrayā ca kṛṣṇamṛdā vraṇamabhilipya badhnīyāt।
atha nivātamāgāraṃ praveśya kṣīravṛttiṃ snehadroṇyāṃ vāsayet॥
aci17.41
dakodare savaṣu ca jātodakeṣu jaṭhareṣu vātaharatailābhyaktasyoṣṇodakasvinnasyāptaiḥ parigṛhītasyākakṣyātaḥ paṭaveṣṭitodarasyādho nābhervāmataścaturaṅgulamapahāya vrīhimukhenāṅguṣṭhodaramātramavagāḍhaṃ vidhvā nāḍīṃ nidhāya doṣodakamardhamātramavasiñcet।
tatonāḍīmuddhṛtya tailalavaṇenābhyajya vraṇaṃ bandhanenopacaret॥
aci17.42
sahasā sarvasnim visrāvite tṛṣṇā jvaro'ṅgamardo'tīsāraḥ śvāsaḥ kāsaḥ pādadāho vā jāyate।
pūryate ca sutarām।
atastṛtīyacaturthapañcamaṣaṣṭhāṣṭamadvādaśaṣoḍaśarātrāṇāmanyatamamantaraṃ kṛtvā doṣodakamalpaśo visrāvayet।
nisrute ca doṣodake vimṛdyodaramāvikakauśeyacarmaṇāmanyatareṇa gāḍhataraṃ veṣṭayet।
tathā nādhmāpayati vāyuḥ।
laṅghayitvā ca yavāgūmalpasnehalavaṇāṃ mātrayā pāyayet।
tataḥ paraṃ ṣaṇmāsān kṣīravṛttirbhavet।
tato māsatrayaṃ kṣīrapeyāṃ pibet।
anyacca māsatrayamalpalavaṇamalpakṣīraṃ śyāmākaṃ koradūṣaṃ vā bhuñjīteti।
bhavati cātra॥
aci17.43
prayato vatsareṇaivaṃ vijayeta jalodaram।
varjyeṣu yantrito diṣṭe nātyadiṣṭe jitendriyaḥ॥
aci17.44
sarvamevodaraṃ prāyo doṣasaṅghātajaṃ yataḥ।
ato vātādiśamanī kriyā sarvatra śasyate॥
aci17.45
vahnirmandatvamāyāti doṣaiḥ kukṣau prapūrite।
tasmāt bhojyāni yojyāni dīpanāni laghūni ca॥
aci17.46
sapañcamūlānyalpāmlapaṭusnehakaṭūni ca।
bhāvitānāṃ gavāṃ mūtre ṣaṣṭikānāṃ ca taṇḍulaiḥ॥
aci17.47
yavāgūṃ payasā siddhāṃ prakāmaṃ bhojayennaram।
pibedikṣurasaṃ cānu jaṭharāṇāṃ nivṛttaye॥
aci17.48
svaṃ svaṃ sthānaṃ vrajantyeṣāṃ vātapittakaphāstathā।
atyarthoṣṇāmlalavaṇaṃ rūkṣaṃ grāhi himaṃ guru॥
aci17.49
guḍaṃ tilakṛtaṃ śākaṃ vāri pānāvagāhayoḥ।
āyāsādhvadivāsvapnayānayānāni ca tyajet॥
aci17.50
nātyacchasāndramadhuraṃ pāna takraṃ praśasyate।
sakaṇālavaṇaṃ vāte pitte soṣaṇaśarkaram॥
aci17.51
yavanīsaindhavājājīmadhuvyoṣaiḥ kaphodare।
tryūṣaṇakṣāralavaṇaiḥ saṃyuktaṃ nicayodare॥
aci17.52
madhutailavacāśuṇṭhīśatāhvākuṣṭhasaindhavaiḥ।
plīhni baddhe tu hapuṣāyavānīpaṭvajājibhiḥ॥
aci17.53
sakṛṣṇāmākṣikaṃ chidre vyoṣavatsalilodare।
gauravārocakānāhamandavahnyatisāriṇām।
takraṃ vātakaphārtānāmamṛtatvāya kalpate॥
aci17.54
prayogāṇāṃ ca sarveṣāmanu kṣīraṃ prayojayet।
sthairyakṛt sarvadhātūnāṃ balyaṃ doṣānubandhahṛt।
bheṣajāpacitāṅgānāṃ kṣīramevāmṛtāyate॥
॥iti saptadaśo'dhyāyaḥ॥
atha aṣṭādaśo'dhyāyaḥ।
aci18.1
athātaḥ pāṇḍurogacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci18.2
pāṇḍvāmayinamādau kalyāṇakapañcagavyatiktakānāmanyatamaṃ sarpiḥ pāyayet।
dāḍimasārataḥ kuḍavaṃ dhānyakārdhakuḍavaṃ pippalyaṣṭamikāṃ śuṇṭhīcitrakayośca palaṃ palamekataḥ kalkīkṛtya toyāḍhake viṃśatipalaṃ ghṛtasya siddhaṃ hṛtpāṇḍurogagulmaplīhārśaḥśvāsakāsamūḍhavātavātakaphārtiharamagnidīpanaṃ vandhyānāṃ sammataṃ duḥkhaprasavinīnāṃ ca॥
aci18.3
durālabhācandanapaṭolatrāyamāṇāguḍūcīkirātatiktarohiṇīghananiśādvayendrayavadevadāruparpaṭakājamodaiḥ kārṣikaiḥ kṣīrāḍhake ghṛtaprasthaṃ sādhayet।
pāṇḍurogakāmalāraktapittajvaradāhāsṛgdaravisphoṭaśvayathubhagandarārṇoghnam॥
aci18.4
snigdhaṃ cainaṃ tīkṣṇirvāmayet।
punaśca snigdhaṃ mūtrayuktaṃ gavyaṃ māhiṣaṃ vārdhamāsaṃ payaḥ pāyayet।
māgadhikāśṛtaṃ vā।
mūtrasiddhāṃ vā triphalām।
saptāhaṃ mūtreṇa vā harītakīḥ kalkitāḥ।
svarṇakṣīrībhadradrārunāgaraśyāmātrivṛnmūlāni tenaiva vā kvathitāni।
ebhirvā śṛtaṃ payaḥ॥
aci18.5
vatsakabījaviśālākuṣṭhakaṭukādārumustānāṃ samā bhāgāḥ mūrvābhāgadvayamativiṣābhāgārdhaṃ ca cūrṇitaṃ sukhāmbunā pītvā kṣaudramanulihyāt।
etat pāṇḍukāmalājvrārucigulmānāhāmavātaraktapittakāsaśvāsānapohati॥
aci18.6
trikaṭukakālatilalohairvā mākṣikadhātutulyairmākṣikeṇavaṭakāvyoṣakāgniviḍaṅgabhāgā nava nava cāyasacūrṇabhāgā madhughṛtābhyāṃ takreṇoṣṇodakena vopayuktā hṛtpāṇḍurogakāmalākuṣṭhārśaḥśophodaraplīhamehaharāḥ॥
aci18.7
mākṣikadhātucavikādārudārvītvaggranthikān triphalādīni ca nava vicūrṇya cūrṇāddviguṇaṃ ca suślakṣṇaṃ pṛthaṅmaṇḍūraṃ tato gomūtraṃ sarvato'ṣṭaguṇaṃ paktvā tasmiṃstat kṣipet।
anantaraṃ ca vaṭakān kuryāt।
te takrānupānamabhyastāḥ paramauṣadhaṃ pāṇḍvāmayināṃ śophārśaḥkuṣṭhakāmalāmehaplīhāḍhyavātakaphārtānāṃ ca॥
aci18.8
śilājatutāpyarūpyāyomalāḥ pṛthak pañcapalikāstriphalādayaśca vigataghanāḥ palāṃśāḥ ślakṣṇarajasaḥ sitopalāpalāṣṭakayuktāḥ kṣaudradrutā yogarājaḥ।
kulatthādiyūṣāśinā yathāgnyabhyavahṛtaḥ samānaḥ pūrveṇa।
yakṣmaviṣaviṣajvarakāsaśvāsāpasmāraharaśca॥
aci18.9
triphalākuṭajaphalaghanapaṭolapicumandamahauṣadhakaṣāyairmāsamardhamāsaṃ vā bhāvitānyaṣṭau śilāhvayapalāni samasitānyupakulyātugākṣīrīdhātrīphalakarkaṭakaśṛṅgyaḥ pṛthak palāṃśāḥ nidigdhikāphalamūlayoḥ palaṃ trijātakatrikarṣaṃ ca kṣaudratripalayuktān vaṭakān vartayet।
te dāḍimāmbukṣīrarasasalilasurāsavānyatamānupānā vajrābhidhānā vajramivānantaroktān rogān dārayanti।
hṛdrogagalarogagarodarāsṛgdarabhagandaragulmavardhmaśukramūtradoṣāṃśca॥
aci18.10
drākṣāpippalīprasthadvayaṃ śarkarārdhatulāṃ tavakṣīrīnāgaramadhukāni ca dvipalikāni cūrṇayitvāmalakarasadroṇe prakṣipya mṛdvagninā pacet।
lehībhūte śīte ca tasmin madhuprasthamāvapet।
trisugandhikasya karṣatrayaṃ ca cūrṇīkṛtya darvyā parighaṭya jātīpuṣpādivāsite mṛdbhāṇḍe nidadhyāt।
ayaṃ drākṣāleha upayujyamānaḥ pāṇḍvāmayahṛdrogakāmalāhalīmakajvaragulmodaraśophodāvartādīnaparānapi virekasādhyān vyādhīn prasahya vāyurivābhrāṇyapaharati॥
aci18.11
bhojanaṃ tu sātmyataḥ śāliyavagodhūmamudgajāṅgalamāṃsāni payo ghṛtaṃ vṛṣapaṭolavetaparpaṭaśākaṃ drākṣādāḍimakharjūrāmalakarasāni।
pānamanupañcamūlasiddhaṃ vāri vātādhike।
ghanadrīberaśuṇṭhīsādhitaṃ pittottare।
śleṣmaṇyariṣṭasīdhumārdvīkāsavāḥ।
sarvatra vā takram॥
aci18.12
bījakasāraprastham।
varāyāḥ palāni pañcaviṃśatiḥ।
pañca drākṣāyā balāyāḥ sapta jaladroṇe paktvā pādaśeṣaṃ tebhyo rasamādāya pūtaśīte'smin śarkarātulāṃ madhuprasthaṃ karṣāṃśāni ca cūrṇitāni vyoṣavyāghranakhośīrakramukailāvālukakuṣṭhamadhukāni nikṣipya ghṛtabhājane sarvamaikadhyaṃ yavapalle grīṣme daśarātraṃ viṃśatirātraṃ śīte sthāpayet।
ayaṃ bījakasārāriṣṭaḥ pāṇḍukāmalāmehahṛdrogavātaśoṇitaviṣamajvarārocakakāsaśvāsān nibarhati॥
aci18.13
gaṇḍīrataroḥ samūlapuṣpaśākhasya tulāmāharet।
ardhatulāṃ daśamūlasya triphalāyāḥ pṛthagardhaprastha kuṭajatvacaśca।
kuḍavāṃśān mustāruṣkarakṛmighnendrayavān।
pālikān pāṭhādantīmadhurasārāsnāśaṭhīcitrakān।
mṛdvīkārdhaprasthaṃ ca ṣoḍaśaguṇe pādaśeṣamambhasi vipācya rasamādadīta।
taṃ pūtaśītaṃ sitopalātulādvayena lohacūrṇaprasthena ca yuktaṃ māgadhikārdhaprasthena ślakṣṇapiṣṭena granthikapalenārdhapalikaiśca maricaviḍaṅgailavālukaiḥ pralipte ghṛtakumbhe nidhāpayet।
māsamātraṃ sthito'yaṃ gaṇḍīrāriṣṭo'dhikaguṇaḥ pūrvasmāt।
granthyarbudakṛmiharaśca॥
aci18.14
athavā cavyakuṣṭhacitrakapralipte bhājane mastudroṇaṃ guḍatulāṃ pippalīprasthatrayaṃ triphalāprasthatrayaṃ viḍaṅgaprasthatrayaṃ kuḍavāṃśāṃśca maricaparūṣakadrākṣākāśmaryaphalendrayavān dvipalikāni ca dantīcitrakabhallātakāni cūrṇitāni prakṣipet।
tato yavapallasthaṃ pakṣamupekṣya yathābalaṃ pibet।
eṣa mastvariṣṭaḥ pāṇḍurogamehasthaulyamedorśograhaṇīplīhaśophodarabhagandaraharaḥ।
paramaṃ cāgnidīpana iti॥
aci18.15
bhavati cātra।
pāṇḍurogapraśāntyarthaṃ vihitaṃ yaccikitsitam।
vikalpyametadviduṣā pṛthagdoṣabalaṃ prati॥
aci18.16
snehaprāyaṃ pavanaje tiktaśītaṃ tu pattike।
ślaiṣmike kaṭurūkṣoṣṇaṃ vimiśraṃ sānnipātike॥
aci18.17
mṛdaṃ nirghātayet kāyāttīkṣṇaiḥ saṃśodhanaiḥ puraḥ।
balādhānāni sarpīṃṣi śuddhe koṣṭhe tu yojayet॥
aci18.18
vyoṣabilvadvirajanītriphalādvipunarnavam।
mustānyayorajaḥ pāṭhā viḍaṅgaṃ devadāru ca॥
aci18.19
vṛścikālī ca bhārṅgī ca sakṣīraistaiḥ śṛtaṃ ghṛtam।
sarvān praśamayatyāśu vikārān mṛttikākṛtān।
tadvat kesarayaṣṭyāhvapippalīkṣīraśādvalaiḥ॥
aci18.20
mṛddveṣaṇāya tallaulye vitaredbhāvitāṃ mṛdam।
viḍaṅgenātiviṣayā pāṭhayā nimbapallavaiḥ॥
aci18.21
vārtākaiḥ kaṭurohiṇyā kauṭajairmūrvayāthavā।
mṛdbhedābhinnadoṣānugamādyojyaṃ ca bheṣajam॥
aci18.22
kāmalāyāṃ tu pittaghnaṃ pāṇḍurogāvirodhi yat।
pathyāśatarase pathyāvṛntārdhaśatakalkitaḥ।
prasthaḥ siddho ghṛtād gulmakāmalāpāṇḍurogajit॥
aci18.23
dantīcatuṣpalarase piṣṭairdantīśalāṭubhiḥ।
ghṛtaprasthaḥ śṛtastadvat plīhāśvayathujicca saḥ॥
aci18.24
purāṇasarpiṣaḥ prastho drākṣārdhaprasthasādhitaḥ।
kāmalāgulmapāṇḍvartijvaramehodarāpahaḥ॥
aci18.25
haridrātriphalānilbabalāmadhukasādhitam।
sakṣīraṃ māhiṣaṃ sarpiḥ kāmalāharamuttamam॥
aci18.26
gomūtre dviguṇe dārvīkalkārdhapalasādhitaḥ।
dārvīpañcapalakvāthe kalke kālīyake paraḥ॥
aci18.27
māhiṣātsarpiṣaḥ prasthaḥ pūrvaḥ pūrve paraḥ pare।
siddhaṃ kālīyakakvāthe saniśaṃ cottare hitam॥
aci18.28
āragvadhaṃ rasenekṣorvidāryāmalakasya vā।
satryūṣaṇaṃ bilvamātraṃ pāyayet kāmalāpaham॥
aci18.29
pibennikumbhakalkaṃ vā dviguḍaṃ śītavāriṇā।
kumbhasya cūrṇaṃ sakṣaudraṃ traiphalena rasena vā।
saśarkarāṃ tribhāṇḍīṃ vā gavākṣīṃ vā prayojayet॥
aci18.30
triphalāyā guḍūcyā vā dārvyā nimbasya vā rasam।
prātaḥ prātarmadhuyutaṃ kāmalārtāya yojayet॥
aci18.31
tilapiṣṭanibhaṃ yastu kāmalāvān sṛjenmalam।
kapharuddhapathaṃ tasya pittaṃ kaphaharairjayet॥
aci18.32
rūkṣaśītagurusvāduvyāyāmacalanigrahaiḥ।
kaphasammūrchito vāyuryadā pittaṃ bahiḥ kṣipet॥
aci18.33
hāridranetramūtratvakśvetavarcāstadā naraḥ।
bhavetsāṭopaviṣṭambho guruṇā hṛdayena ca॥
aci18.34
daurbalyālpāgnipārśvārtihidhmāśvāsārucijvaraiḥ।
krameṇālpe'nuṣajyeta pitte śākhāsamāśrite॥
aci18.35
rasaistaṃ rūkṣakaṭvamlaiḥ śikhitittiridakṣajaiḥ।
śuṣkamūlakajairyūṣaiḥ kulatthotthaiśca bhojayet॥
aci18.36
bhṛśāmlatīkṣṇakaṭukalavṇoṣṇaṃ ca śasyate।
sabījapūrakarasaṃ lihyādvyoṣaṃ tathāśayam॥
aci18.37
svaṃ pittameti tenāsya śakṛdapyanurajyate।
vāyuśca yāti praśamaṃ sahāṭopādyupadravaiḥ।
nivṛttopadravasyāsya kāryaḥ kāmaliko vidhiḥ॥
aci18.38
gomūtreṇa pibet kumbhakāmalāyāṃ śilājatu।
māsaṃ mākṣikadhātuṃ vā kiṭṭaṃ vātha hiraṇyajam॥
aci18.39
guḍūcīsvarasakṣīrasādhitena halīmakī।
mahiṣīhaviṣā snigdhaḥ pibeddhātrīrasena tu॥
aci18.40
trivṛtāṃ tadvirikto'dyāt svādu pittānilāpaham।
drākṣālehaṃ ca pūrvoktaṃ sarpīṃṣi madhurāṇi ca॥
aci18.41
yāpanān kṣīrabastīṃśca śīlayetsānuvāsanān।
mārdvīkāriṣṭayogāṃśca pibedyuktyāgnivṛddhaye॥
aci18.42
kāsikaṃ cābhayālehaṃ pippalīṃ madhukaṃ balām।
payasā ca prayuñjīta yathādoṣaṃ yathābalam।
pāṇḍurogeṣu kuśalaḥ śophoktaṃ ca kriyākramam॥
॥iti aṣṭādaśo'dhyāyaḥ॥
atha ekonaviṃśo'dhyāyaḥ।
aci19.1
athātaḥ śvayathucikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci19.2
śvayathuṣu doṣajeṣu sarveṣu sarvasareṣvāmānubaddheṣu laṅghana pācanaśodhanānyādau yojayet।
snehajeṣu virūkṣaṇānyauṣadhāni virūkṣaṇottheṣu snehanāni।
tatrāmajeṣu laṅghitavato laghvannamaśitasya bhadradārunāgaramaricaprativiṣāviḍaṅgendrayavānuṣṇāmbunā।
nāgaradevadārupathyāvarṣābhvo vā।
pañcakolakājājīnidigdhikāmustapāṭhārajanīrvā।
mūtravartiṃ vā navāyasaṃ vā।
gurubhinnapurīṣastu takraṃ savyoṣasauvarcalakṣaudram।
guḍaharītakīṃ vā śīlayet॥
aci19.3
itarastrivṛttryūṣaṇakaṭurohiṇyayaścūrṇāni triphalākvāthena।
vyoṣayavakṣārāyorajāṃsi vā।
bibhītakakalkaṃ vā taṇḍulāmbunā।
gugguluṃ vā gomūtreṇa।
harītakīṃ vā।
tulyaguḍāṃ vā śuṇṭhīṃ punarnavakaṣāyānupānām।
ārdrakaṃ vā tulyaguḍamardhapalābhivṛddhaṃ pañcapalaprakarṣaṃ prayuñjīta।
māsamayaṃ prayogaḥ śophaśoṣārśaḥ śvāsakāsaprasekapīnasālasakāgnisādagulmodarapramehapāṇḍukāmalāmanovikārānapaharati।
ārdrakarasaṃ vā śālikṣīrāhāraḥ pibet॥
aci19.4
nivṛttāmadoṣaḥ śṛtāni payāṃsi sarpīṃṣi ca।
trikaṭukairaṇḍaśyāmāmūlaiḥ siddhaṃ kṣīram।
mahauṣadhamuruṅgīmūlābhyāṃ vā।
varṣābhūmayūrakapañcakolairvā।
kumbhanikumbhavyoṣāgnikairvā karabhīkṣīravṛttirvā syāt gomūtraṃ mahaṣīmūtraṃ vā sakṣīraṃ kṣīrāśanaḥ pibet॥
aci19.5
dāḍimayavānīyavānakadhanikāpāṭhāmlavetasamaricapañcakolabilvaphalayāvaśūkānakṣamātrān salilāḍhake vipācya tatkaṣāyeṇa ghṛtaprasthaṃ sādhayecchophārśogulmamehāgnisādaharam।
arśovihitavidhinā citrakadadhno navanītamādadīta।
taccitrakamūlagarbhaṃ sacitrakakalkatakrasiddhaṃ samānaṃ pūrveṇa॥
aci19.6
yathādoṣocchrayaṃ ca dhānvantaraṃ kalyāṇakaṃ pañcagavyaṃ tiktaṃ mahātiktamudaroktāni vā tilvakacaturthāni ghṛtāni pāyayet॥
aci19.7
daśamūlakvāthakaṃse pathyāśataṃ guḍatulonmiśramādhiśrayet।
lehībhūte tatra trikaṭukatrijātakayavakṣāracūrṇaṃ prakṣipet kṣaudrārdhaprasthaṃ ca।
etā daśamūlaharītakyo'tipravṛddhamapi śvayathumudarārocakāvipākapāṇḍurogagulmamehaśvāsakāsakārśyāmavātāmlapittamūtraśukradoṣāṃśca nighnanti॥
aci19.8
śaṭhīpuṣkaramūlakāravīcitrakājājījīvantībilvamadhyayavakṣāravṛkṣāmlairdaśamūlena ca parigṛhītāni ghṛtatailabhṛṣṭāni peyādīnyannānyalpasnehalavaṇānyupakalpayet।
sparśasukhāṃścābhyaṅgapradehasekān॥
aci19.9
śaileyasthauṇeyakaśrīveṣṭakāgarudevadāruhareṇukākuṣṭhadhyāmakapadmakamāṃsīmāgadhikāvanyadhānyatālīsapatrakacaturjātakapalāśāmbudāmbupriyaṅguspṛkkānakhaiḥ ślakṣṇapiṣṭaistailamabhyaṅgaṃ pacet।
taiśca pradehaṃ kuryāt।
sarṣapasauvarcalasaindhavaśārṅgeṣṭābhiśca।
kevalairvākṣamajjābhiḥ॥
aci19.10
viśeṣataścaikāṅgajeṣu punarnavahiṃsrākośātakīkaravīrakiṃśukātiviṣardhivṛddhimūṣikaparṇīhastikarṇanalikānākulīsthūlakākādanīsālatriphalādevadārulodhratālaparṇīdaśapatrikājayantībhiḥ pralepaḥ॥
aci19.11
mūlakatoyena kavoṣṇena vṛkṣakārkanaktamālanimbavarṣābhūkvāthena vā snānam॥
aci19.12
athānilaje śvayathau trivṛtameraṇḍatailaṃ vārdhamāsaṃ māsaṃ vā pibet।
eraṇḍatailameva ca viḍvātasaṅge prāgbhaktaṃ payasā rasairvā।
vātaharābhyaṅgasvedopanāhāṃśca kuryāt।
viśeṣeṇa caikāṅgage mātuluṅgāgnimanthaśuṇṭhī devadāruhiṃsrāpralepaḥ॥
aci19.13
pittaje nyagrodhādisiddhaṃ sarpiḥ pibet।
tiktakaṃ vā।
mūrchāratitṛḍdāheṣu kṣīram।
tadeva tu sraṃsanārthī mūtrayuktam। abhayāmaradārumadhukakaṭukādantīcandananiculapaṭolamūrvādārvītrāyamāṇopakulyāviśālākvāthaḥ sasarpirupayuktaḥ śvayathuviṣavīsarpajvaradāhapipāsāntaḥsantāpasannipātānupaśamayati।
ghṛtakṣīrakṣīrivṛkṣavetasamañjiṣṭhāmṛṇālacandanādibhiḥ śītavīryaiḥ kalpayedabhyaṅgādīn॥
aci19.14
kaphotthe tvāragvadhādisādhitaṃ tailaṃ pibet।
kṣāramūtratakrāsavāriṣṭāṃśca।
bhallātakacitrakavyoṣaviḍaṅgabṛhatīphalāni pṛthak prasthāṃśānyacchadhānyāmladroṇe gomayāgninā tribhāgaśeṣamavatārayet।
tatpūtaśītaṃ mastukalaśena sitopalātulayā ca yuktamagnikamāgadhikākalkalipte dṛḍhe bhāṇḍe samāvāpya vaihāyase suguptaṃ sthāpayet।
tato daśāhasthito'yamupayukto bhallātakāriṣṭaḥ śophodarārśobhagandaragrahaṇīkṛmikuṣṭhamehakārśyakikkasān satvaramapanayati॥
aci19.15
triphalāmaricadrākṣāpippalīkāśmaryaphalānāṃ pratyekaṃ śataṃ guḍatulāmudakadroṇaṃ ca madhuliptabhājanasthaṃ saptāhamuṣṇe kāle dvisaptāhaṃ śīte dhārayet।
ayamaṣṭaśatariṣṭaḥ samānaḥ pūrveṇa।
purāṇapiṇyākakṛṣṇāśigrutvagatasīsikatā mūtrapiṣṭāḥ sukhoṣṇāḥ pralepe dadyāt।
ekrāṅgage tu kālāsaralājaśṛṅgyajagandhāśvagandhaikaiṣikāḥ।
śuṇṭhīkulatthatarkārīkuṣṭhārjakacitrakajalamūtrāṇi snāne।
caṇḍāgaruṇī vilepane॥
aci19.16
saṃsargasannipātayoryathādoṣodayamidameva sādhanam।
ekadeśāśraye ca śvayathau yathāsannaṃ vamanādīni raktāvasecanaṃ ca kurvīteti।
bhavati cātra॥
aci19.17
prāyo'bhighātādanilaḥ saraktaḥ śophaṃ sarāgaṃ prakaroti tatra।
visarpanunmārutaraktanucca kāryaṃ viṣaghnaṃ viṣaje ca karma॥
aci19.18
grāmyābjānūpaṃ piśitamabalaṃ śuṣkaśākaṃ tilānnaṃ।
gauḍaṃ piṣṭānnaṃ dadhisalavaṇaṃ picchilaṃ madyamamlam।
dhānā vallūraṃ samaśanamatho gurvasātmyaṃ vidāhi।
svapnaṃ cārātrau śvayathugadavān varjayenmaithunaṃ ca॥
॥iti ekonaviṃśo'dhyāyaḥ॥
atha viṃśo'dhyāyaḥ।
aci20.1
athāto visarpacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci20.2
pūrvarūpeṣveva sarvavisarpāṇāṃ laṅghanaṃ rūkṣaṇaṃ sirāmokṣaṇamullekhanaṃ virecanaṃ ca kuryāt।
na tu kadācidapi snehanam॥
aci20.3
nirāmeṣu kṣīṇakapheṣu ca śītavīryāṇi sarpīṃṣi tiktakatrāyamāṇāghṛtādīni pāne dadyāt।
tatra madanendrayavapaṭolapicumandamadhukekṣurasān vamane'vacārayet।
drākṣātrivṛttriphalātrāyamāṇā virecane॥
aci20.4
mustadevadārukuṣṭhaśatāhvāvārāhīdhānyākakṛṣṇagandhāvaṃśārtagalān lepasekeṣvanilaje hrasvavaḍhravallīkaṇṭakapañcamūlāni ca॥
aci20.5
pitte tu kamalotpalaśaivālapaṅkadūrvāmṛṇālaśṛṅgāṭakakaśerukaśarkarādrīberakucandanamuktāmaṇigairikapayasyāprapauṇḍarīkamadhukapadmakaghṛtakṣīrāṇi nyagrodhādiṃ ca॥
aci20.6
śleṣmaṇyajagandhāśvagandhāsaralakālakaiṣikāgaruvocarāsnāvacāśītaśivendravallīgomūtrāṇi varaṇādiṃ ca saṃsarge yathādoṣabalaṃ vikalpayet॥
aci20.7
tatra kaphasthānāśrite sāme pittasthānagate ca rūkṣā viśītāḥ pralepapariṣekāḥ॥
aci20.8
pitte tanavaḥ suśītāḥ saghṛtā vastrāntaritāḥ kṣaṇe kṣaṇe cāpanīyānye prayojyāḥ॥
aci20.9
dvandvajeṣu yathāyathaṃ doṣāṃścikitset।
viśeṣeṇāgnivisarpe mahātiktakaṃ pibet।
granthivisarpe raktapittasaṃsargamavekṣya prāglaṅghanādīni virecanāntāni śamanāni ca yojayet।
tato vātaśleṣmaharaṃ karma॥
aci20.10
śūle ca tadā snigdhāmloṣṇābhirutkārikābhirgranthīnāmupanāhanam।
vātakaphavisarpoktaiśca lepastaireva vā siddhena tailena toyena vā pariṣekaḥ।
limpedvā śuṣkamūlakasya kalkena naktamālatvaco vā।
bibhītakena vā vijayākṣanāgabalāgnimanthabhūrjagranthivaṃśapatrāṇāṃ vā॥
aci20.11
dantīcitrakamūlatvakkāsīsārkasnuhīkṣīrabhallātakāsthibhiruṣṇairlepaḥ śilāmapi bhinatti।
dīrghakālaprasakte tu granthau triphalāṃ prayuñjīta।
madhupippalīrvā।
mustāsaktubhallātakāni vā।
sīghumadhuśarkarān vā।
mātuluṅgarasānuviddhāṃ madirāṃ vā।
girijatuṃ vā gulmabhedanaṃ vā।
taptalohopalādipīḍanaṃ vā।
jatrūrdhvagate tīkṣṇadhūmavamanāni ca॥
aci20.12
tathāpyabhede kṣāreṇāgninā vā dahet।
pāṭayitvā vā śastreṇa pariśodhayet।
vidagdhaṃ vā raktamapanīyāpanīya punaḥpunaḥ svedayet।
evaṃ paryāyeṇa raktapitte vātaśleṣmaṇi cottiṣṭheta॥
aci20.13
sarvasmin visarpe paryāgate vidārite ca vraṇavat।
tailaṃ ca dārvīviḍaṅgakampillakaiḥ granthivraṇasādhanaṃ sādhayet॥
aci20.14
kardamake śīghrataraṃ sutarāṃ ca vamanādīni kṛtvā punarjalaukobhirasṛgavasecayet।
asṛkprakledāddhi tvaṅmāṃsasirāsnāvasaṅkledo bhavati।
pibecca kaṣāyaṃ ghanapaṭolapicumandānām।
mustośīrāmalakasārivāṇām।
candanotpalayoḥ।
paṭolādivargasya vā।
ghṛtamiśraṃ vā dārvītvaktiktāpaṭolayaṣṭyāhvāriṣṭamasūratriphalātrāyamāṇānām॥
aci20.15
virekārthaṃ ca trivṛccūrṇaṃ sarpiṣā payasā drākṣārasena gharmāmbhasā vā pāyayet।
trāyamāṇāśṛtaṃ pittodvṛtto kṣīramiti।
bhavati cātra॥
aci20.16
śreṣṭhāsrasrutirevātra visarpo hyasṛgāśrayaḥ।
yacca nāsāvasaṃsṛṣṭo raktapittena jāyate॥
aci20.17
na ghṛtaṃ bahudoṣāya deyaṃ yanna virecanam।
tena doṣo hyupastabdhastvagraktapiśitaṃ pacet॥
॥iti viṃśo'dhyāyaḥ॥
atha ekaviṃśo'dhyāyaḥ।
aci21.1
athātaḥ kuṣṭhacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci21.2
pūrvarūpeṣveva kuṣṭhinaṃ snehapānenopakrameta।
tatra vātottare meṣaśṛṅgīśārṅgeṣṭairaṇḍaguḍūcīdvipañcamūlasiddhaṃ tailaṃ ghṛtaṃ vā pānābhyaṅgayorvidadhyāt॥
aci21.3
pittottare dhavāśvakarṇakakubhavacāpunarnavapalāśapicumandamadhukalodhrasamaṅgāsiddhaṃ sarpiḥ।
athavā paṭolapicumandadārvīdurālabhātiktarohiṇīpāṭhāparpaṭakatrāyamāṇānāṃ pālikān bhāgān jalāḍhakadvaye'ṣṭabhāgaśeṣaṃ kvāthayet।
tena kārṣikaiścandanopakulyāmustātrāyantīndrayavabhūnimbaiḥ kalkitaiḥ sapiṣo dvādaśapalaṃ sādhayet।
etattiktakaṃ sarpiḥ kuṣṭhavisarpavisphoṭagaṇḍagaṇḍamālāśvayathupiṭakāraktapittadurnāmavātaśoṇitakāmalāpāṇḍvāmayonmādadāhatṛḍbhramakaṇḍūkuṣṭhanāḍīgulmamadatimiravyaṅgaśvitrāpasmārabhagandharodarapradarajvaragaravidradhigrahaṇīhṛdrogānapaharati॥
aci21.4
saptacchadakaṭukātiviṣāśamyākapāṭhāmustatriphalośīrapaṭolaparpaṭakapippalīdvayadvirajanīdvisārivā candanadurālabhāpadmakavacāśatāvarīviśālākuṭajabījavṛṣamūrvāguḍūcībhūnimbatrāyamāṇāmadhukagarbhaṃ dviguṇāmalakarasamaṣṭaguṇāmbu sarpirvipakvaṃ mahātiktakākhyaṃ ghṛtamadhikaguṇaṃ pūrvasmāt।
guggulupañcatiktaṃ vā pibet॥
aci21.5
kaphottare sālapriyālaśamyākāriṣṭasaptaparṇacitrakamaricavacākuṣṭhaiḥ sādhitam।
athavā bṛhatīdvayakākamācīśukanāsākvāthe maricaviḍaṅgaśigrujātīdevadārukṣavakaharidrābhayākalkena vājimūtreṇa ca siddhaṃ sarpiḥ॥
aci21.6
sarveṣu ca bhallātakatuvarakasiddhārthakānyatamatailam।
bhallātakapathyākṛmighnasiddhaṃ vā haviḥ॥
aci21.7
tataḥ snigdhasya yathādoṣaṃ yathāsannaṃ ca saṃśodhanāni prayuñjīta।
sirāṃ ca balāpekṣī vidhyedekāṃ dve tisraścatasraḥ pañca vā।
antarāntarā ca punaḥpunaḥ snehaṃ pibet।
durbalaṃ hi śūnyakoṣṭhaṃ kuṣṭhinaṃ vāyurabhibhavati।
vamane tvasya madhukakuṭajabījanimbapaṭolapallavāni vidadhyāt।
kumbhanikumbhatriphalā virecane māṇibhadravaṭakāṃśca॥
aci21.8
paṭolaviśālayormūlaṃ triphalā ca pṛthak tribhāgonatriśāṇāḥ kaṭukātrāyamāṇe śāṇāṃśe śuṇṭhyāstribhāgonaḥ śāṇaḥ tadetat palamaikadhyaṃ salile vipācya pāyayet।
ūrdhvādhoviriktaśca jīrṇe jāṅgalarasenāśnīyāt।
evametat ṣaḍrātraprayogāt paraṃ pittakaphaśophakuṣṭhaduṣṭanāḍīvraṇārśobhagandaragrahaṇīpāṇḍuhalīmakakāmalāviṣamajvarahṛdbastivedanāghnam॥
aci21.9
ubhayānulomanaṃ vā brāhmīsvarasasādhitaṃ sarpiḥ pibet।
āvartakītulāṃ salilārmaṇe'ṣṭāṃśaśiṣṭāṃ vipācya tena niryūheṇa tanmūlaiśca ghṛtaprasthaṃ sādhayet।
tato mātrāmekāhāntaraṃ pibet।
ūrdhvādho viricyamānastṛṣitaḥ।
śītalavaṇamāranālaṃ jīrṇasnehaśca tenaiva kodravaudanamaśnīyāt।
anena kuṣṭhaśvitrāpacībhagandaranāḍīvraṇākhuviṣāṇi sidhyanti।
medhyaṃ caitat puṃsavanaṃ ca॥
aci21.10
dārvīpaṭolabṛhatīsevyamadananimbakṛtamālaghanendrayavaiḥ sasnehairāsthāpanam।
ebhireva ca vipakvaḥ sneho'nuvāsanārhasyānuvāsanam।
dantīmaricaphaṇijjakārdrakakarañjabījapippalīviḍaṅgasaindhavairūrdhvajatrugate kuṣṭhe kṛmiṣu ca śirovirekaḥ।
sūtrasthānokto vairecanikadhūmaśca॥
aci21.11
tataḥ sarvato viśuddhasyāntarbahiḥ śamanāni prayuñjīta॥
aci21.12
khadirakadaratiniśāsanaśirīṣaśiṃśapāśākasarjārjunajambūkaravīradhavāmalakīmuṣkakākṣikabadarīvañjulanimbakarañjakadambamadhūkasārān sārdrān kṛtamālaniculapaṭolāṅkolabalābilvakuṭajakaṭabhīpāribhadrasahacaragṛdhranakhīvaraṇavardhamānārkasaubhañjanāṭarūṣakaśatāvarīśvadaṃṣṭrāhimārāśvakarṇaśrīparṇīsvayaṃguptāgnimanthendravāruṇīkākodumbarikāmeṣaśṛṅgīṭuṇṭukaguḍūcīvarṣābhūvāyasībṛhatīdvayarohiṇīmūrvāśārṅgaṣṭāmūlāni ca śakalayitvā pṛthak triṃśatpalikāni saṅkṣudya mahati kaṭāhe'ṣṭaguṇenāmbhasā kvāthayet।
aṣṭabhāgaśeṣaṃ niryūhamavatārya parisrāvya ca tasmin sarpiṣaḥ palaśatatrayaṃ vipacedīṣadavaśeṣakaṣāye ca vidalīkṛtāruṣkarasahasratrayamatrāvāpya punaḥ pācayedvigatasvarasānyaruṣkarāṇyapāsya tasmin snehe sucūrṇitāni prakṣipet।
vyādhighātavyoṣanākulīmārkavārkakākādanītagarakaṭukākuṣṭhabilvahiṅguviḍaṅgacitrakātiviṣāmustendrayavendravāruṇīrūpya malaloharajolohakāntarasāñjanābhraśukanāsādevadālītriphalālāṅgalikīviśālākumbhanikumbhavacāvārāhīmahādrumakośātakīprapunnāṭasomaparṇīnalikādvayapaṭolījātīpallavatāpyakāravellīkūlikākandakasaptacchadaśārṅgeṣṭotpalasārivāgugguluśilājatumūrvākustumbarījīvakadvayapāṭhendrurekhāvajrakandaharidrādvayalavaṇapañcakāni pratyekaṃ tripalikāni śṛṅgīviṣapalaṃ caikaṃ tato darvyā samantādāghaṭya suguptaṃ bhūmau dhānye vā māsaṃ nikhanet॥
aci21.13
atha kṛtasaṃśuddhisvastyayanaḥ kuṣṭhī prātastato mātrāmupayuñjīta।
jīrṇe ca yatheṣṭamāhāraṃ tenāsya pūrvamaṅgāni tudyante bhidyante śūyante sphuranti sphuṭanti ca।
tataḥ saptarātrāt punaḥ svasthībhavanti।
api ca॥
aci21.14
yogarājamavalihya samastaṃ saṃjñayaiva kathitottamaśaktim।
hanti kuṣṭhamatipātitagātraṃ snāyujālapariśeṣamaśeṣam॥
aci21.15
śvāsāgnisādārucikāsayakṣmagulmāḍhyavātagrahaṇīpramehān।
śophaṃ kṛmīn pāṇḍugadaṃ jvarāṃśca nivartayatyeṣa rasāyanāgryaḥ॥
aci21.16
triphalādaśamūlamūrvāmustasaptacchadadārunimbatvaggavākṣīcitrakamañjiṣṭhāvyoṣacūrṇaṃ navaguṇaiḥ saktubhiryuktaṃ sakṣaudraṃ śīlayet॥
aci21.17
athavā kṣuṇṇānyavān nistuṣān rātrau gomūtraparyuṣitānahani kiliñje śoṣayedevaṃ saptāhaṃ bhāvayecchoṣayecca।
tatastān saktūn kṛtvā bhallātakaprapunnāṭāvalgujacitrakaviḍaṅgamustacūrṇacaturbhāgayuktānasanādikaṣāyeṇa pāyayet॥
aci21.18
evamasanādikvāthapītānāmāragvadhādikaṣāyapītāna vā gojīrṇakānāṃ vā yavānāṃ saktūnaruṣkarāgnimanthacūrṇamiśrān khadirāsanasārarohitakaguḍūcīnāmanyatamasya kaṣāyeṇa dāḍimāmlavetasāmlena saindhavalavaṇena sitāmadhumadhureṇāloḍya pāyayet।
eṣa sarvamanthakalpaḥ।
yāvakāṃśca bhakṣyānapūpapūrṇakośaśaṣkulī prabhṛtīn kuryāt।
yavavacca godhūmaiḥ॥
aci21.19
surāṃ kalpayet palāśakṣārabhāvitaśālitaṇḍulapiṣṭena kṣārodakenaiva sveditena priyaṅgugajapippalīcitrakakebukailāvālukaparipelavalodhramaricaviḍaṅgacūrṇamiśreṇa nave caināṃ bhājane jatusṛte kṣaudrapippalīlipte sthāpayet।
tato gandharasopapannāṃ kuṣṭhine pātuṃ dadyāt॥
aci21.20
khadiraśiṃśapāsāramuttamakāraṇīṃ brahmīṃ kośavatīṃ ca kaṣāyakalpena vipacet।
tena kvāthena taṇḍulān bhāvayet।
piṣṭaṃ ca svedayet।
abhiṣuṇuyācca pūrvavat॥
aci21.21
trivṛcchyāmāgnimanthasaptalākebukaśaṅkhinītilvakatriphalāpalāśaśiṃśapānāṃ rasamādāya palāśadroṇyāmabhyāsicaya khadirāṅgārataptamayaḥpiṇḍamekaviṃśativārānnirvāpya tatastaṃ rasamāsicya sthālyāṃ gomayāgninā sādhayet।
sidhyati cāvapet।
pippalīcūrṇasya bhāgaṃ dvau madhunastāvadghṛtasya tataścaturbhāgāvaśiṣṭe'vatīrṇe bhūyo'gnitaptamayaḥpiṇḍaṃ tasmin prakṣipet praśāntaṃ ca lohapātre suguptaṃ nidadhyāt।
iyamayaskṛtiḥ dussādhamapi kuṣṭhaṃ mehaṃ vā sādhayati।
sthūlaṃ karśayati śophamupahanti sannamagnimuddharati।
viśeṣeṇa rājayakṣmiṇāmupadiśyate।
varṣaśatāyuścaināmupayujya puruṣo bhavati॥
aci21.22
asanādikvāthamāsicya palāśadroṇyamayoghanaistaptaiḥ saṃyojya nirvāpya ca kṛtasaṃskāre kalaśe prakṣipya vatsakādiṃ prativāpya kṣaudraṃ ca suguptaṃ māsaṃ nidhāyopayuñjīta॥
aci21.23
evaṃ nyagrodhādiṣvāragvadhādiṣu cāyaskṛtiṃ vidadhyāt।
khadirasuradārukvāthaprasthaṃ kṣaudraprasthaṃ matsyaṇḍikāpprasthaṃ lohacūrṇārdhaprasthaṃ triphalācaturjātakamaricāni ca kārṣikāṇi prakṣipyāyase bhāṇḍe māsasthitaṃ tadupayojayet॥
aci21.24
rasāyanaprayogeṇa ca lohatulāṃ tuvarakāsthīni bhallātakānyalambuṣāmavalgujaṃ guggulumarśovihitavidhānena vā citrakamiti॥
aci21.25
bhavati cātra।
kilāsakuṣṭhagrahaṇīpramehasthūlatvadurnāmabhagandareṣu।
pāṇḍutvaśūnatvakaphāmayeṣu manthādiyogān vidadhīta dhīmān॥
aci21.26
śālayo yavagodhūmakoradūṣāḥ priyaṅgavaḥ।
mudgā masūrāstuvarī tiktaśākāni jāṅgalam॥
aci21.27
triphalāruṣkarāriṣṭakṣaudrayojitabhāvitam।
dhātrīkhadiranimbāmburasaṃ mudgapaṭolajam॥
aci21.28
madyānyauṣadhagarbhāṇi mathitaṃ cendurājimat।
annapānaṃ hitaṃ kuṣṭhe na tvamlalavaṇoṣaṇam।
dadhidugdhaguḍānūpatilamāṣāṃstyajettarām॥
aci21.29
tulārdhaṃ nimbapañcāṅgyāstathā khadirasārataḥ।
harītakīdalatulāṃ bhallātakatulāṃ daśa॥
aci21.30
kṛṣṇāviḍaṅgakuḍavāvaikadhyaṃ vipacejjale।
kaṣāyaṃ taṃ parisrāvya nidadhyāttāmrabhājane॥
aci21.31
ṣaṇmāsataḥ pibet kuṣṭhakṛmimehairvimucyate।
nimbāriṣṭa iti khyāto varuṇenaiṣa nirmitaḥ॥
aci21.32
viḍaṅgasārāmalakābhayānāṃ palaṃ palaṃ trīṇi palāni kumbhāt।
guḍasya ca dvādaśa māsameṣa jitātmanā hantyupayujyamānaḥ॥
aci21.33
kuṣṭhaścitraśvāsakāsodarārśomehaplīhagranthirugjantugulmān।
siddhaṃ yogaṃ prāha yakṣo mumuhṣorbhikṣoḥ prāṇān māṇibhadraḥ kilemam॥
aci21.34
kaṭukāpaṭolamūlottamāvacānimbarātrimañjiṣṭhānām।
saṃśīlitaḥkaṣāyastvagāmayān śleṣmapittabahulān hanti॥
aci21.35
vātottarāṃstu sarpirvipācitaṃ kvathitakalkitaiśca kaṭukādyaiḥ।
khadirāriṣṭaguḍūcīsuratarudārvīśca kalpayet pṛthagevam॥
aci21.36
śītaḥ kaṣāyaḥ khadirasya pītaḥ sakṣaudratārkṣyo harati prasahya।
tvakkaṇṭharogāpacigulmamehān balāhakān vāyuriva pracaṇḍaḥ॥
aci21.37
sarpirmadhubhyāṃ triphalārasena viḍaṅgakalkena ca samprayuktaḥ।
kuṣṭhaṃ kaṣāyaḥ khadirasya hanti tiṣṭhan kaṣāyaṃ manasīva dharmaḥ॥
aci21.38
khadirasya lūnaśiraso mūle khātasya madhyamaṃ mūlam।
chitvādho'yaḥkumbhaṃ rasasaṃgrahaṇāya nidadhīta॥
aci21.39
liptāt kṛṣṇamṛdendhanaiśca nicitādādīpitādvahninā।
tasmādyaścyavate rasaḥ sa sahitaḥ kṣaudrājyadhātrīrasaiḥ।
pītaḥ kuṣṭhabhagandarārurapacīmehāsrapāṇḍūn jayet।
prasthastasya jarāṃ ca bhojyamiha tu tyājyaṃ ca bhallātavat॥
aci21.40
yojya khadiravannimbaśiṃśapāragvadhāsanam।
rohatikaṃ surāhvaṃ ca dhadirodakapāyinaḥ॥
aci21.41
dārvī rasāñjanaṃ vā gomūtreṇa prabādhate kuṣṭham।
abhayā prayojitā vā māsaṃ savyoṣaguḍatailā॥
aci21.42
darvīkaliṅgakaṭukātiviṣāgnipāṭhāmūtreṇa sūkṣmarajaso dharaṇapramāṇāḥ।
pītā jayanti gudajodaragulmakuṣṭhakoṣṭhānilāḍhyapavanagrahaṇīpramehān॥
aci21.43
lākṣādantīmadhurasavarādvīpipāṭhāviḍaṅgapratyakpuṣpītrikaṭurajanīsaptaparṇāṭarūṣam॥
aci21.44
raktā nimbaṃ suratarukṛtaṃ pañcamūlyau ca cūrṇaṃ pītvā māsaṃ jayati hitabhuggavyamūtreṇa kuṣṭham॥
aci21.45
daśapalamariṣṭapallavakusumajaṭātvakphalaṃ yathākālam।
prayāharet samastaṃ kṛtamālatarośca tattadvat॥
aci21.46
sañcūrṇyāsanakhadirakvāthenāplāvya śoṣayedanile।
citrakaghanabhallātakagokṣurakamahauṣadhatriphalāḥ॥
aci21.47
lohaviḍaṅgāvalgujasitopalāḥ palasamā rajīkṛtya।
saptāhamekatastadrasena bhṛṅgyāstato bhāvyam॥
aci21.48
atha pītamakṣamātraṃ ghṛtena dugdhena koṣṇasalilairvā।
acirāt karoti vahniṃ matiṃ smṛtiṃ pāṭavaṃ medhām॥
aci21.49
kṛmikuṣṭhagaṇḍapāṇḍupramehavaktrāmayārucicchardīḥ।
apacībhagandarasthaulyaduṣṭanāḍīvraṇavyaṅgān॥
aci21.50
kaphapittajān vikārān viśeṣataḥ suviṣamān nivartayati।
varṣādviṣagarakṛtyā nityābhyāsena khalatipalitāni॥
aci21.51
trikaṭūttamātilāruṣkarājyamākṣikasitopalāvihitā।
guṭikā rasāyanaṃ syāt kuṣṭhajicca viṣyā ca saptasamā॥
aci21.52
candraśakalāgnirajanīviḍaṅgatuvarāsthyaruṣkaratriphalābhiḥ।
vaṭakā guḍāṃśaklṛptāḥ samastakuṣṭhāni nāśayantyabhyastāḥ॥
aci21.53
viḍaṅgabhallātakabākucīnāṃ sadvīpivārāhiharītakīnām।
salāṅgalīkṛṣṇatikopakulyā guḍena piṇḍī vinihanti kuṣṭham॥
aci21.54
pathyākaliṅgakapalāśaphalendurājībhallātakāsthicaturaṅgulacitrakārkaiḥ।
sāvartakīkṛmiharaiḥ kramavardhitāṃśaiḥ mūtreṇa tulyatuvarairvaṭakā gadaghnāḥ॥
aci21.55
śaśāṅkalekhā saviḍaṅgasārā sapippalīkā sahutāśamūlā।
sāyomalā sāmalakā satailā kuṣṭhāni kṛcchrāṇi nihanti līḍhā॥
aci21.56
bhūnimbanimbatriphalāpadmakātiviṣākaṇāḥ।
mūrvāpaṭolīdviniśāpāṭhātiktendravāruṇīḥ॥
aci21.57
sakaliṅgavacāstulyā dviguṇāśca yathottaram।
lihyāddantītrivṛdbrāhmīścūrṇitā madhusarpiṣā॥
aci21.58
kuṣṭhamehaprasuptīnāṃ paramaṃ syāttadauṣadham।
varākaṇāviḍaṅgān vā lihyāttailājyamākṣikaiḥ॥
aci21.59
khadiraśakalacūrṇaṃ kṣaudrasarpirvimiśraṃ।
sagirijatuviḍaṅgaṃ mātrayā sevamānaḥ।
laghumitahitabhojī brahmacārī jitātmā।
śvayathukiṭibhakoṭhaśvitrakuṣṭhāni hanyāt॥
aci21.60
khadirāsanasārasya tulāṃ droṇe'mbhasaḥ kṣipet।
aṣṭame'hani tattoyaṃ pacedādarvilepanāt॥
aci21.61
triphalārdhatulācūrṇaṃ tatpādena tu bākucīm।
tadardhaṃ dvīpino mūlaṃ tadvadbrāhmīṃ samārkavām॥
aci21.62
lohakrimighnadviprasthaṃ kṣiptvā tadvaṭakīkṛtam।
kuṣṭhamehagrahaṇyarśobhagandariṣu pūjitam॥
aci21.63
lāṅgalītriphalālohacūrṇaṃ daśapalaṃ pṛthak।
guṭikātriśataṃ ṣaṣṭiṃ kuryādbhṛṅgarasāplutam॥
aci21.64
chāyāśuṣkāṃ ca tatrārdhaguṭikāṃ bhakṣayet puraḥ।
jīrṇe rasena rūkṣeṇa peyāpūrvaṃ ca bhojayet॥
aci21.65
yantrito brahmacaryādyaiḥ krameṇa guṭikāmapi।
khādet parastānmāsasya bhavet kāmacaraḥ kramāt॥
aci21.66
evaṃ sarvāṇi kuṣṭhāni jayatyatibalānyapi।
dhīmedhāsmṛtiyuktaśca nīrugjīvet samāḥ śatam॥
aci21.67
vāsāmṛtānimbavarāpaṭolavyāghrīkarañjodakakalkapakvam।
sarpirviṃsarpajvarakāmalāsrakuṣṭhāpahaṃ vajrakamāmananti॥
aci21.68
triphalātrikaṭudvikaṇṭakārīkaṭukākumbhanikumbharājavṛkṣaiḥ।
savacātiviṣāgnikaiḥ sapāṭhaiḥ picubhāgairnavavajradugdhamuṣṭyā॥
aci21.69
piṣṭaiḥ siddhaṃ sarpiṣaḥ prasthamebhiḥ krūre koṣṭhe snehanaṃ recanaṃ ca।
kuṣṭhaśvitraplīhavardhmāśmagulmān hanyāt kṛcchrāṃstanmahāvajrakākhyam॥
aci21.70
yaterlelītakavasā kṣaudrajātīrasānvitā।
kuṣṭhaghnī samasarpirvā sagāyatryasanodakā॥
aci21.71
mūtre vinītā triphalārase vā siddhā ghṛte vāmbhasi kevale vā।
rasāyanaṃ pathyabhujo haridrā nihanti pāṇḍvāmayakuṣṭhamehān॥
aci21.72
pibedamṛtavalyā vā svarasaṃ yantrapīḍitam।
medhyaṃ tat kuṣṭhamehārśaśchardivātāsranāśanam॥
aci21.73
sthirakaṭhinamaṇḍalānāṃ kuṣṭhānāṃ poṭṭalairhitaḥ svedaḥ।
svinnotsannaṃ vilikhet kuṣṭhaṃ tīkṣṇena śastreṇa॥
aci21.74
rudhirāgamārthamathavāśṛṅgālābūbhirapaharedraktam।
pracchedalpaṃ kuṣṭhaṃ nirecayedvā jalaukobhiḥ॥
aci21.75
ye lepāḥ kuṣṭhānāṃ yujyante nirhṛtāsradoṣāṇām।
saṃśodhitāśayānāṃ sadyaḥ siddhirbhavati teṣām॥
aci21.76
yeṣu na śastraṃ kramate sparśendriyanāśaneṣu kuṣṭheṣu।
teṣu nipātyaḥ kṣāro raktaṃ doṣaṃ ca visrāvya॥
aci21.77
lepo'tikaṭhinaparuṣe supte kuṣṭhe sthire purāṇe ca।
pītāgadasya kāryo viṣaiḥ samantrāgadaiścānu॥
aci21.78
stabdhāni suptasuptānyasvedanakaṇḍulāni kuṣṭhāni।
kūrcairdantītrivṛtākaravīrakarañjakuṭajānām॥
aci21.79
jātyarkanimbajairvā patraiḥ śastraiḥ samudraphenena।
ghṛṣṭāni gomayairvā tataḥ pradehaiḥ pradehyāni॥
aci21.80
āragvadhaḥ saiḍagajaḥ karañjo vāsā guḍūcī madanaṃ haridre।
śryāhvaḥ surāhvaḥ khadiro dhavaśca nimbo viḍaṅgaḥ karavīrakaśca॥
aci21.81
granthiśca bhūrjo laśunaḥ śirīṣaḥ salomaśo guggulukṛṣṇagandhe।
phaṇijjako vatsakasaptaparṇapīlūni kuṣṭhaṃ sumanaḥpravālāḥ॥
aci21.82
vacāhareṇustrivṛtā nikumbho bhallātakaṃ gairikamañjanaṃ ca।
manaḥśilāle gṛhadhūma elā kāsīsalodhrārjunamustasarjāḥ॥
aci21.83
ityardharūpairvihitāḥ ṣaḍete gopittapītāḥ punareva piṣṭāḥ।
siddhāḥ paraṃ sarṣapatailayuktāścūrṇāḥ pradehā bahuśāḥ prayojyāḥ॥
aci21.84
kuṣṭhāni kṛcchrāṇi navaṃ kilāsaṃ surendraluptaṃ kiṭibhaṃ sadadrum।
bhagandarārśāṃsyapacīṃ sapāmāṃ hanyuḥ prayuktānacirānnarāṇām॥
aci21.85
nimbaṃ haridre surasaṃ paṭolaṃ kuṣṭhāśvagandhe suradāruśigru।
sasarṣapaṃ tumburudhānyavanyaṃ caṇḍāṃ ca cūrṇāni samāni kuryāt॥
aci21.86
taistakrapiṣṭaiḥ prathamaṃ śarīraṃ tailāktamudvartayituṃ yateta।
tathāsya kaṇḍūḥpiṭakāḥ sakoṭhāḥ kuṣṭhāni śophāśca śamaṃ vrajanti॥
aci21.87
mustāmṛtāsaṅgakaṭaṅkaṭerīkāsīsakampillakakuṣṭhalodhrāḥ।
gandhopalaḥ sarjarasaṃ viḍaṅgaṃ manaḥśilāle karavīrakatvak॥
aci21.88
tailaktagātrasya kṛtāni cūrṇānyetāni dadyādavacūrṇanārtham।
dadruḥsakaṇḍūḥ kiṭibhāni pāmā vicarcikā ceti tathā na santi॥
aci21.89
kāṇḍe mahāvṛkṣabhave nilīnaḥ svinnaḥ kukūle puṭapākayuktyā।
vicarcikāṃ sarṣapakalkapiṇḍo nihanti lajjāmiva rāgavegaḥ॥
aci21.90
manaḥśilāle maricāni tailamārkaṃ payaḥ kuṣṭhaharaḥ pradehaḥ।
tathā karañjaprapunāṭabījaṃ kuṣṭhānvitaṃ gosalilena piṣṭam॥
aci21.91
guggulumaricaviḍaṅgaiḥ sarṣapakāsīsasarjarasamustaiḥ।
śrīveṣṭakālagandhairmanaḥśilākuṣṭhakampillaiḥ॥
aci21.92
ubhayaharidrāsahitaiścātrikatailena miśritairebhiḥ।
dinakarakarābhitaptaiḥ kuṣṭhaṃ ghṛṣṭaṃ ca naṣṭaṃ ca॥
aci21.93
maricaṃ tamālapatraṃ kuṣṭhaṃ samanaḥśilaṃ sakāsīsam।
tailena yuktamuṣitaṃ saptāhaṃ bhājane tāmre॥
aci21.94
tenāliptaṃ sidhma saptāhāt gharmasevino'paiti।
māsānnavaṃ kilāsaṃ snānena vinā viśuddhasya॥
aci21.95
mayūrakaṃ jarjaritaṃ samūlaṃ dagdhvā parisrāvya ca saptakṛtvaḥ।
tenāmbhasā kaṅguṇikotthatailaṃ siddhaṃ paraṃ sidhmanibarhaṇāya॥
aci21.96
jīvantī mañjiṣṭhā dārvī kāmpillakaṃ payastuttham।
eṣa ghṛtatailapākaḥ siddhaḥ siddhe ca sarjarasaḥ॥
aci21.97
deyaḥ samadhūcchiṣṭo vipādikā tena naśyati hyaktā।
carmairkuṣṭhakiṭibhaṃ kuṣṭhaṃ śāmyatyalasakaṃ ca॥
aci21.98
saptaparṇakarañjārkamālatīkaravīrajam।
mūlaṃ snuhīśirīṣābhyāṃ citrakāsphotayorapi॥
aci21.99
karañjabījadviniśāvyoṣaiḍagajasarṣapāḥ।
varā vellaṃ ca taistailaṃ sagomūtrairvipācitam॥
aci21.100
kuṣṭhaduṣṭavraṇagranthigaṇḍamālābhagandarān।
viśeṣādvātakaphajān hantyabhyaṅgena vajrakam॥
aci21.101
eraṇḍatārkṣyaghananīpakadambabhārṅgīkampillavellaphalinīsuravāruṇībhiḥ।
nirguṇḍyaruṣkarasurāhvasuvarṇadugdhāśrīveṣṭagugguluśilāharitālaviśvaiḥ॥
aci21.102
tulyasnugarkadugdhaṃ siddhaṃ tailaṃ smṛtaṃ mahāvajram।
atiśayitavajrakaguṇaṃ śvitrārśogranthimālāghnam॥
aci21.103
kanakakṣīrī śailā bhārṅgī dantyāḥ phalāni mūlaṃ ca।
jātīpravālasarṣapalaśunaviḍaṅgaṃ karañjatvak॥
aci21.104
saptacchadārkapallavamūlatvaṅnimbacitrakāsphotam।
guñjairaṇḍakabṛhatīmūlatvaksurasārjakaphalāni॥
aci21.105
kuṣṭhaṃ pāṭhā mustā ṣaḍgranthātumburutvaco mūrvā।
eḍagajakuṭajaśigrutryūṣaṇabhallātakakṣavakāḥ॥
aci21.106
haritālamavākpuṣpī tutthaṃ kampillako'mṛtāsaṅgaḥ।
saurāṣṭrī kāsīsaṃ dārvītvak svarjikālavaṇam॥
aci21.107
etaistailaṃ tailaṃ kaṭutailaṃ vā caturguṇe mūtre।
karavīramūlapallavatoye ca vipācitaṃ jayati॥
aci21.108
kaṭukālābunyastaṃ jityābhyaṅgena vātakaphakuṣṭham।
maṇḍaladadrūkoṣṭhakṛmipāmāvicarcikāḥ sutarām॥
aci21.109
sikthakatutthakaguggulusindūrarasāñjanaiḥ kaṭukatailam।
pāmākiṭibhavicarciṣu sādhitamabhyañjane śreṣṭham॥
aci21.110
śaileyakampillakapaṭṭikāhvasurāṣṭrajāsarjarasopalāni।
śilā ca cūrṇo navanītayuktaṃ kuṣṭhe sravatyabhyadhikaṃ praśastaḥ॥
aci21.111
eḍagajakuṣṭhasaindhavasiddhārthaviḍaṅgakāñjikairliptam।
kṛmipāmāsidhmadadrūmaṇḍalakuṣṭhaṃ śamaṃ yāti॥
aci21.112
lākṣāvyoṣaṃ prāpunāṭaṃ ca bījaṃ saśrīveṣṭāḥ kuṣṭhasiddhārthakāśca।
takronmiśraḥ syāddharidrā ca lepo dadrūṣūkto mūlakotthaṃ ca bījam॥
aci21.113
dūrvābhayāsaindhavacakramarda kuṣṭherakāḥ kāñjikatakrapiṣṭāḥ।
tribhiḥ pralepairapi baddhamūlāṃ dadrūṃ ca kaṇḍūṃ ca vināśayanti॥
aci21.114
manaḥśilātvakkuṭajaṃ sakuṣṭhaṃ salomaśaḥ saiḍagajaḥ karañjaḥ।
granthiśca bhaurjaḥ karavīramūlaṃ cūrṇāni sādhyāni tuṣodakena॥
aci21.115
palāśanirdāharasena vāpi karṣonmitānyāḍhaka sammitena।
darvīpralepaṃ pravadanti lepametat paraṃ kuṣṭhaniṣūdanāya॥
aci21.116
elācitrakanimbavṛṣakaṃ kuruvindanāgarārkaṃ ca।
cūrṇīkṛtamaṣṭāhaṃ bhāvayitavyaṃ palāśasya॥
aci21.117
kṣāreṇa gavāṃ mūtrasrutena tenāsya maṇḍalānyāśu।
bhidyante dīryanti ca liptānyarkābhitaptāni॥
aci21.118
māṃsī maricaṃ lavaṇaṃ rajanī tagaraṃ sudhā gṛhāddhūmaḥ।
mūtraṃ pittaṃ kṣāraḥ pālāśaḥ kuṣṭhanullepaḥ॥
aci21.119
mustaṃ triphalā madanaṃ karañja āragvadhaḥ kaliṅgayavāḥ।
sasaptāhvakuṣṭhaphalinīdārvyaḥsiddhārthakaṃ snānam॥
aci21.120
eṣa kaṣāyo vamanaṃ virecanaṃ varṇadastathodgharṣaḥ।
tvagdoṣakuṣṭhaśophaprabādhanaḥ pāṇḍurogaghnaḥ॥
aci21.121
karavīranimbakuṭajācchamyākāccitrakācca mūlānām।
mūtre darvīlepaḥ kvātho lepena kuṣṭhaghnaḥ॥
aci21.122
śvetakaravīramūlaṃ kuṭajakarañjāt phalaṃ tvaco dārvyāḥ।
sumanaḥpravālayukto lepaḥ kuṣṭhāpahaḥ siddhaḥ॥
aci21.123
śairīṣī tvak puṣpaṃ kārpāsyā rājavṛkṣapatrāṇi।
piṣṭā ca kākamācī caturvidhaḥ kuṣṭhahā lepaḥ॥
aci21.124
dārvīrasāñjanasya ca nimbapaṭolasya khadirasārasya।
āragvadhavṛkṣakayostriphalāyāḥ saptaparṇasya॥
aci21.125
iti ṣaṭ kaṣāyayogāḥ kuṣṭhaghnāḥ saptamaśca tiniśasya।
snāne pāne ca hitāstathāṣṭamaścāśvamārasya॥
aci21.126
ālepanaṃ pragharṣaṇamavacūrṇanameta eva ca kaṣāyāḥ।
tailaghṛtapākayogaiśceṣyante kuṣṭhaśāntyartham॥
aci21.127
sarṣapakarañjakośātakāni tailānyatheṅgudīnāṃ ca।
kuṣṭheṣu hitānyāhustailaṃ śreṣṭhaṃ ca khadirasārasya॥
aci21.128
śītāḥ pradehasekāstiktaṃ sarpiḥ sirāvirekaśca।
viśaraṇadāhaklede visphoṭe carmadalane ca॥
aci21.129
śīrṇanakharomamāṃsaḥ kṛmimānannāmbhasī tyajet kuṣṭhī।
sadhyodugdhaṃ dugdhaṃ ṣaṇmāsān kārabhaṃ bhajetsamadhu॥
aci21.130
eḍagajaḥ saviḍaṅgo mūlānyāragvadhasya kuṣṭhānām।
uddālanaṃ ca dantā gośvavarāhoṣṭradantāśca॥
aci21.131
rajanīdvayaṃ kṛmighnaṃ prapunāṭaṃ rājavṛkṣamūlaṃ ca।
kuṣṭhotpāṭanamagryaṃ sapippalīpākalaṃ yojyam॥
aci21.132
śvitrāṇāṃ saviśeṣaṃ yoktavyaṃ sarvato viśuddhānām।
utsanneṣu ca lepāḥ savarṇakaraṇāstathābhyaṅgāḥ॥
aci21.133
pakṣāt pakṣāt chardanānyabhyupeyānmāsānmāsācchodhanaṃ cāpyadhastāt।
śuddhirmūrdhnaḥsyāttrirātrāttrirātrāt ṣaṣṭhe ṣaṣṭhe māsyasṛṅmokṣaṇaṃ ca॥
aci21.134
yo durvānto durvirikto'thavā syāt kuṣṭhī doṣairuddhatairvyāpyate'sau।
nissandehaṃ yātyasādhyatvamevaṃ tasmāt kṛtsnānnirharedasya doṣān॥
aci21.135
vratadamayamasevātyāgaśīlābhiyogo dvijagurusurapūjā sarvasattveṣu maitrī।
jinajinasutatārābhāskarārādhanāni prakaṭitamalapāpaṃ kuṣṭhamunmūlayanti॥
॥iti ekaviṃśo'dhyāyaḥ॥
atha dvāviṃśo'dhyāyaḥ।
aci22.1
athātaḥ śvitrakṛmicikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci22.2
kuṣṭhādapi bībhatsaṃ yacchīghrataraṃ ca yātyasādhyatvam।
śvitramatastaśchāntyai yateta dīpte yathā bhavane॥
aci22.3
madayantyāḥ savāyasyāḥ surabhyāragvadhasya ca।
śataṃ palānāṃ pratyekaṃ varāyāstvāḍhakatrayam॥
aci22.4
vyāghrīvahnikapotāvatsakakhadirārkamūladantyaindryaḥ।
saniśādvayā daśapalā kvāthe'mīṣāṃ kṣipet piṣṭvā॥
aci22.5
bījaṃ karañjeṅgudaśigrunimbānnīlīṃ sanīlotpalacandralekhām।
śyāmāṃ kirātaṃ kaṭukatrayaṃ ca pañcāḍhakaṃ tatra ca pañcagavyāt॥
aci22.6
śamayatyacireṇa ghṛtaṃ mṛduhutavahasādhitaṃ mahānīlam।
na kilāsameva kevalamapacīkṛmikāsakuṣṭhamabhyastam॥
aci22.7
unmādāpasmārāvarśovidradhiśirorogān।
galagaṇḍagulmagaṇḍānarbudaśophapramehagalarogān॥
aci22.8
savisarpaśoṣapavanavyādhīnviṣamajvarān hanyāt॥
aci22.9
saṃśodhanaṃ viśeṣāt pītasnehasya yojayedanu ca।
śvitre sraṃsanamagryaṃ malayūrasa iṣyate saguḍaḥ॥
aci22.10
taṃ pītvābhyaktatanuryathābalaṃ sūryapādasantāpam।
seveta viriktaśca tryahaṃ pipāsuḥ pibet peyām॥
aci22.11
śvitre'ṅge ye sphoṭā jāyante kaṇṭakena tān bhindyāt।
sphoṭeṣu nissṛteṣu prātaḥ prātaḥ pibet pakṣam॥
aci22.12
malayūmasanaṃ priyaṅguṃ śatapuṣpāṃ cāmbhasā samutkvāthya।
pālāśaṃ vā kṣāraṃ yathābalaṃ phāṇitopetam॥
aci22.13
vituṣāvalgujabajāccūrṇaṃ govāribhāvitādvahuśaḥ।
mūlakvāhena pibet kalitarukṛtamālamadanaphalgūnām॥
aci22.14
pīte kilāsī tilatailadigdho dine dine syādravipādasevī।
jīrṇe ca takrāplutakodravāśī sphoṭodbhavāyaiṣa vidhistrirātram॥
aci22.15
vidhvānyedyuḥ sphoṭakān kaṇṭakaistān bastāmbhobhirghṛṣṭayā śuktavartyā।
limpet kāmaṃ lepanādvedanāyāṃ lepo yojyaḥ śaṅkhanābhirjalena॥
aci22.16
vyoṣasarṣapaniśāgṛhadhūmairyāvaśūkapaṭucitrakayuktaiḥ।
kolatulyaguṭikārdhaviṣāṃśā śvitrakuṣṭhaśamano varalepaḥ॥
aci22.17
gavyaṃ mūtraṃ citrakavyoṣayuktaṃ sarpiḥkumbhe saṃsthitaṃ kṣaudramiśram।
pakṣādūrdhvaṃ śvitraṇā peyametat kāryaṃ cāsmai kuṣṭhadṛṣṭaṃ vidhānam॥
aci22.18
mārkavamathavā khāded bhṛṣṭaṃ tailena lohapātrastham।
bījakaśṛtaṃ ca dugdhaṃ tadanupibecśvitranāśāya॥
aci22.19
pūtīkārkavyādhighātasnuhīnā mūtraiḥ piṣṭāḥ pallavā jātijāśca।
ghnantyālepācśvitradurnāmadadrūn pāmākoṭhān duṣṭanāḍīvraṇāṃśca॥
aci22.20
dvaipyaṃ dagdhaṃ carma mātaṅgajaṃ vā śvitre lepastailayukto variṣṭhaḥ।
pūtīkīṭo rājavṛkṣodbhavena kṣāreṇāktaḥ śvitrameko'pi hanti॥
aci22.21
rātrau gomūtre vāsitān jarjarāṅgānahnicchāyāyāṃ śoṣayet sphoṭahetūn।
evaṃ vārāṃstrīn bhāvayecślakṣṇapiṣṭaiḥ snuhyāḥ kṣīreṇa śvitranāśāya lepaḥ॥
aci22.22
akṣatailadrutālepaḥ kṛṣṇasarpodbhavāmaṣī।
śikhipittaṃ tathā dagdhaṃ drīberaṃ vā tadāplutam॥
aci22.23
upoṣitāyānnakālāṃstrīn śvetakṛkavākave।
yaṣṭyāhvakuṣṭhaiḍagajabījacūrṇaṃ ghṛtānvitam॥
aci22.24
dadyāttasya purīṣeṇa śvitramuddālya lepayet।
māsaṃ hantyāśu tacśvitraṃ viśeṣādguhyasaṃśrayam॥
aci22.25
lepaḥ paṭuvellaśilā kāsīsaṃ rocanā kanakapuṣpī।
gopittayuktamathavā capalāñjanayugmaloharajaḥ॥
aci22.26
kākodumbarikā vā sāvalgujacitrakā sagomūtrā।
kadalīkṣārayutaṃ vā kharāsthi dagdhaṃ sagorudhiram॥
aci22.27
nīlotpalaṃ sakuṣṭhaṃ sasaindhavaṃ hastimūtrapiṣṭaṃ vā।
hastimadādhyuṣito vā mālatyāḥ kṣārakakṣāraḥ॥
aci22.28
siddhārthakābṛhatyau karañjakośātakīphalaṃ guñjā।
śukanāsā sagavākṣī svarṇakṣīrīnikumbhaśca॥
aci22.29
lāṅgalikī hayamārastilvakabhallātakāśvamūtrī ca।
mustā snuhī sahiṃsrā suvarṇaśakalā phalopetā॥
aci22.30
mūlakabījaṃ vyoṣaṃ pīluviḍaṅgāni karṇikāraśca।
picumandajātīkisalayabākucikātutthakuṣṭhāni॥
aci22.31
kaṭurohiṇīmanohvātriphalā ca sukalkitā gavāṃ mṛtre।
gajahayakharamūtrāṇāṃ pātratritayaṃ snugarkadugdhābhyām॥
aci22.32
dvau kuḍavāviha dadyāt sarṣapatailācca cāturthīm।
darvīlepaṃ siddhā rasakriyā mūtrikā nāma॥
aci22.33
śvitraṃ ghṛṣṭaṃ liptaṃ trīnālepāṃstayā na laṅghayati।
maśatilakacarmakīlagranthyarbudasarvakuṣṭhaghnī॥
aci22.34
kuḍavo'valgujabījāddharitālacaturthabhāgasammiśraḥ।
mūtreṇa gavāṃ piṣṭaḥ savarṇakaraṇaḥ paraṃ śvitre॥
aci22.35
kṣāre sudagdhe gajaliṇḍaje vā gajasya mūtreṇa parisrute ca।
droṇapramāṇe daśabhāgayuktaṃ datvā pacedbījamavalgujānām॥
aci22.36
śvitraṃ jayeccikkaṇatāṃ gatena tena praliptaṃ bahuśaḥ praghṛṣṭam।
kuṣṭhaṃ maśaṃ vā tilakālakaṃ vā yadvā vraṇe syādadhimāṃsajātam॥
aci22.37
bhallātakadvīpisudhārkamūlaguñjāphalatryūṣaṇaśaṅkhacūrṇam।
tutthaṃ sakuṣṭhaṃ lavaṇāni pañca kṣāradvayaṃ lāṅgalikāṃ ca paktvā॥
aci22.38
snugarkadugdhe tadvidadhīta lepam।
kuṣṭhe kilāse tilakālakeṣu maśeṣu durnāmasu carmakīle॥
aci22.39
śudhyā śoṇitamokṣairvirūkṣaṇairbhakṣaṇaiśca saktūnām।
śvitraṃ kasyacideva praśāmyati kṣīṇapāpasya॥
aci22.40
kṛmicikitsitam।
snigdhasvinne guḍakṣīramatsyādyaiḥ kṛmiṇodare।
utkleśitakrimikaphe śarbarīṃ tāṃ sukhoṣite॥
aci22.41
surasādigaṇaṃ mūtre kvāthayitvārdhavāriṇi।
taṃ kaṣāyaṃ kaṇāgālākṛmijitkalkayojitam।
satailasvarjikākṣāraṃ yuñjyādbastiṃ tato'hani॥
aci22.42
tasminneva nirūḍhaṃ taṃ pāyayeta virecanam।
trivṛtkalkaṃ phalakaṇākaṣāyāloḍitaṃ tataḥ।
ūrdhvādhaḥśodhite kuryāt pañcakolayutaṃ kramam॥
aci22.43
kaṭutiktakaṣāyāṇāṃ kaṣāyaiḥ pariṣecanam।
kāle viḍaṅgatailena tatastamanuvāsayet॥
aci22.44
śiroroganiṣedhoktamācarenmūrdhageṣvanu।
udriktatiktakaṭukamalpasnehaṃ ca bhojanam॥
aci22.45
viḍaṅgakṛṣṇāmaricapippalīmūlaśigrubhiḥ।
pibet sasvarjikākṣārairyavāgūṃ takrasādhitām॥
aci22.46
rasaṃ śirīṣakiṇihīpāribhadrakakembukāt।
palāśabījapattūrapūtīkādvā pṛthak pibet।
sakṣaudraṃ surasādīn vā lihyāt kṣaudrayutān pṛthak॥
aci22.47
śatakṛtvo'śvaviṭcūrṇaṃ viḍaṅgakvāthabhāvitam।
kṛmimānmadhunā lihyāt bhāvitaṃ vā varārasaiḥ।
śirogateṣu krimiṣu cūrṇaṃ pradhamanaṃ ca tat॥
aci22.48
ākhukarṇīkisalayaiḥ supiṣṭaiḥ piṣṭamiśritaiḥ।
paktvā pūpalikāṃ khādet dhānyāmlaṃ ca pibedanu॥
aci22.49
sapañcakolalavaṇamasāndraṃ takrameva vā।
nīpamārkavanirguṇḍīpallaveṣvapyayaṃ vidhiḥ॥
aci22.50
viḍaṅgacūrṇamiśrairvā piṣṭairbhakṣyān prakalpayet।
viḍaṅgataṇḍulairyuktamardhāṃśairātape sthitam॥
aci22.51
dinamāruṣkaraṃ tailaṃ pāne bastau ca yojayet।
surāhvasaralasnehaṃ pṛthagevaṃ ca kalpayet॥
aci22.52
tilvakoddālakapale trivṛcchyāme tadardhataḥ।
dantīdravantyāvardhena tadardhe cavyacitrakau॥
aci22.53
piṣṭvā viḍaṅgayūṣeṇa tena bhāvitapīḍitāt।
tailaprasthaṃ tilātsādhyaṃ krimighnadviguṇe rase।
tacchodhanaṃ pibet kāle vidadhyāccānuvāsanam॥
aci22.54
kośātakīkarañjomāsarṣapasnehakalpanam।
kṛtvā tenaiva vidhinā pāyayedudarakrimim॥
aci22.55
purīṣajeṣu sutarāṃ dadyādbastivirecane।
śirovirekaṃ vamanaṃ śamanaṃ kaphajanmasu॥
aci22.56
raktajānāṃ pratīkāraṃ kuryāt kuṣṭhacikitsitam।
indraluptavidhiścātra vidheyo romabhojiṣu॥
aci22.57
kṣīrāṇi māṃsāni ghṛtaṃ guḍaṃ ca dadhīni śākāni ca parṇavanti।
samāsato'mlānmadhurānrasāṃśca krimīn jighāṃsuḥ parivarjayecca॥
॥iti dvāviṃśo'dhyāyaḥ॥
atha trayoviṃśo'dhyāyaḥ।
aci23.1
athāto vātavyādhicikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci23.2
sarveṣu kevalānilavikāreṣvantarbahiḥ snehasvedau sālvalenopanāho nivātaṃ sthānaṃ prāvaraṇāni daśamūlakvāthasiddhā mahāsnehapragāḍhāḥ snigdhā dadhyamlā nāgarapippalītīkṣṇā grāmyānūpaudakaśiraḥpiśitarasāḥ payāṃsi yūṣāḥ prīṇanāni cānnāni।
taireva ca māṃsairmahāsnehasaṃsṛṣṭaistadaktānāmabhīkṣṇaṃ piṇḍādisvedāḥ॥
aci23.3
api ca।
kolakulatthāmarataruyavamisimāṣātasīvacākuṣṭham।
rāsnātailaphalāni ca vātajidutkārikāmloṣṇā॥
aci23.4
biḍālanakuloṣṭrasṛgālādicarmabhirbandhaḥ।
snigdhā bastayo nāvanāni ca prayojyāni।
doṣopakramaṇīyaṃ cekṣeta॥
aci23.5
snigdhasvinnasya hi todabhedāyāmaśūlādayo vātavikārāḥ śīghramupaśāmyanti।
snehaśca dhātūn puṣṇāti balaṃ ca dehe janayati।
tasmāt punaḥ punaḥ snehasvedau śīlayet।
tanmṛdūkṛte ca koṣṭhe nāvatiṣṭhantyanilāmayāḥ॥
aci23.6
yadi tu sadoṣatvānna nivartante tataḥ sarvaśarīrage'pi vāyau viśeṣataḥ pakvāśayāśrite mṛdusnehavirecanaṃ tilvakasarpiḥ sātalāghṛtamairaṇḍatailaṃ vā kṣīreṇa dadyāt।
evaṃ hi viśuddhasrotaso'nāvṛtaḥ pavano vicarannāśu śāntimeti॥
aci23.7
api ca।
snigdhāmlalavaṇoṣṇādyairāhārairhi malaścitaḥ।
sroto badhvānilaṃ rundhyāttasmāttamanulomayet॥
aci23.8
atha durbale virecye nirūhaṃ pācanīyadīpanīyadravyayuktamevaṃvidhaṃ ca bhojyam।
bhojyayuktaṃ vā sraṃsanamavacārayet।
viśuddhasya ca samiddhe'grāvasakṛt snehasvedau svādvamlalavaṇaṃ cānnapānam।
evamapyanivṛttāvavapīḍakasnehān bastikarma ca prayojayet॥
aci23.9
āmāśayagate kṛtavamanasya ṣaḍḍharaṇaṃ cūrṇaṃ parataśca yathārhaṃ snehādīn।
nābhideśamāśrite bilvaśalāṭubhiḥ siddhān matsyān।
aśeṣakoṣṭhāśrite punararśograhaṇīvihitamāmamalapācanaṃ kṣāropayogānantargulmopakramaṃ ca prayuñjīta।
hṛdayasthe aṃśumatyā śṛtaṃ payaḥ॥
aci23.10
śrotrādigate śirogate ca viśeṣeṇa snaihikaṃ nasyaṃ dhūmaṃ śirobastimardanālepanānyathāsvaṃ ca srotasāṃ prīṇanam॥
aci23.11
tvaci sthite'bhyaṅgasvedanivātāni।
rakte śītapradehavirekaraktamokṣāḥ।
māṃsamedasorvirekāsthāpanaśamanāni।
asthimajjñorantarbahiḥsnehāḥ।
śukraprāpte harṣaḥ śukralaṃ cānnapānam।
vibaddhe tu śukre virecanam।
tato'nubandhe'nantaroktāṃ kriyāṃ kuryāt putrakāmīyaṃ cekṣeta॥
aci23.12
śuṣyati tu garbhe bāleṣu ca yaṣṭīmadhukakāśmaryaphalasārivāśarkarāśṛtaṃ payo dadyāt।
māṃsādamāṃsarasāṃśca bṛṃhaṇīyasnehayuktān॥
aci23.13
sirāsnāvasandhiprāpte'bhyaṅgamardanasvedopanāhabandhāgnikarmāṇi।
saṅkoce māṣasaindhavasādhitaṃ tailamabhyaṅgaḥ।
svāpe bahuśo raktāvasecanam।
na tvaṅgamlānau śoṣabhayāt।
srutaraktasya tailalavaṇāgāradhūmaiḥ pradehaḥ॥
aci23.14
athāpatānakinamasrastākṣamastabdhalāṅgulamavedanamasvedanamapralāpinamakhaṭvāghātinamabahirāyāminaṃ copakrameta॥
aci23.15
tatra prāgeva snigdhasvinnāṅgaṃ vyoṣaviḍaṅgaśvetamaricairanyaiśca tīkṣṇaiḥ śirovirecanaiḥ srotoviśuddhaye kṛtanasyamanantaraṃ cainaṃ vidāryādikvāthamāṃsarasakṣīradadhivipakvaṃ sarpiracchaṃ pāyayet।
tathā nātimātramanilaḥ prasarati॥
aci23.16
tato bhadradārvādivargaṃ vātaghnamāhṛtya sayavakolakulatthaṃ sānūpamāṃsaṃ ca niṣkvāthya tatkaṣāyeṇāmlakṣīravatā madhuravargapratīvāpaṃ mahāsnehaṃ vipacet।
tamapatānakinamabhyaṅgapariṣekāvagāhapānabhojanānuvāsananāvaneṣu vidadhyāt॥
aci23.17
balīyasi ca vāte sukhoṣṇakarīṣapūrṇe kūpe nikhanyādāmukham।
taptāyāṃ vā rathakāraculyāṃ śilāyāṃ vā surāpariṣiktāyāṃ śāyayet palālāvacchannam।
svedayedvā piṇḍena।
mūlakorubūkasphūrjātakārkasaptalāśaṅkhinīsvarasasiddhaṃ vā talamabhyaṅgādiṣu yojyam abhuktavatā caitat pītamamladadhimaricavacāyuktamākṣepakamapahanti॥
aci23.18
tilapīḍanopakaraṇadravyāṇyalpakālatailaparipītānyavakṣudya mahati kaṭāhe pānīyenāplāvya kvāthayedāsnehopagamāt।
tatastat snehamambhasa upariṣṭāt pāṇiśarāvayoranyatareṇādāya vātaghnauṣadhadattapratīvāpaṃ snehapākakalpena pacet।
etadaṇutailaṃ sarvavātavikāraharam।
aṇutailadravyebhyo niṣapadyata ityaṇutailam॥
aci23.19
vegāntareṣu ca tīkṣṇānyavapīḍāni pradhamanāni vāsakṛddadyāt।
tathāsya śleṣmāpagamanena śvasanavimokṣāt saṃjñā punaḥ punarnoparudhyate।
kukkuṭakulīraśiṃśumāravarāhavasāḥ pāyayet।
yavakolakulatthamūlakadadhighṛtatailasiddhāṃ ca yavāgūm sarvākāraṃ ca gatavegaḥ snehavirecanāsthāpanānuvāsanāni seveta॥
aci23.20
trivṛdṛntīsuvarṇakṣīrīśaṅkhinīviḍaṅgatriphalānāmakṣasamāḥ kalkāḥ bilvamātrakaṃ tilvakamūlānāṃ triphalārasadadhipātre dve ghṛtapātramakaṃ sarvamaikadhyaṃ pratisaṃsṛjya vipacedetattilvakasarpiḥ snehavirecanamanilarogeṣu।
tilvakavidhireva cāśokaramyakayordraṣṭavyaḥ।
śuddhavātapatānakavidhānametat।
saṃsṛṣṭe yathāsaṃsargam॥
aci23.21
sakaphe tu vāte tulburuphalābhayāhiṅgupuṣkaramūlalavaṇatrayacūrṇaṃ yavakvāthena kṛtpārśvārtiharaṃ pibet।
hiṅgunāgaradāḍimāmlavetasasauvarcalacūrṇaṃ vā।
mustapippalīnāgarātiviṣābibhītakabhārṅgīcūrṇaṃ vā madyenoṣṇāmbunā vāpatantrakakāsahṛdrogaharam।
sauvarcalābhayāvyoṣasiddhaṃ sarpiḥ।
rāsnāmlavetasasaindhavavacāharātakākalkaśca ghṛtabhṛṣṭo bhakṣitaḥ॥
aci23.22
śuṇṭhīcitrakabhārṅgīśukanāsāniculamahāvallībṛhatīdvayakākamācīpunarnavairakṣamātrairghṛtaprasthaṃ sādhayet।
tat pītaṃ paramapatantrakaśvāsahidhmāhṛdrogaghnam।
pathyāśatārdhakalkena vā sauvarcalapaladvayayuktaṃ caturguṇakṣīraṃ ghṛtaprasthaṃ vipācayet tadapatantrakaghnam।
na cāsya śodhanārthaṃ bastayastīkṣṇāḥ prayoktavyāḥ।
hṛdrogacikitsitaṃ cekṣate॥
aci23.23
antarbahirāyāmāvekāyāmavat sādhayet।
tailadroṇyāṃ cātra śayanam।
antarāyāmaścaitayorghorataraḥ api ca॥
aci23.24
vivarṇadantavadanaḥ srastāṅgo naṣṭacetanaḥ।
prasvidyaṃśca dhanuṣkampī daśarātraṃ na jīvati॥
aci23.25
vegeṣvato'nyathā jīvenmandeṣu vinato jaḍaḥ।
khañjaḥ kuṇiḥ pakṣahataḥ paṅgulo vikalothavā॥
aci23.26
hanustambhamapyarditavaccikitset।
svedayitvā ca hanū stabdhau srastau svasthānamānīya pāṇibhyāṃ pīḍayet।
vivṛtāsye cibukaṃ connāmayet।
saṃvṛtāsye ca nāmayet॥
aci23.27
jihvāstambhe sāmānyokto vidhirekāyāme ca।
tathā mahātṛṇapañcamūlavidāryādijīvanīyāni medyamāṃsānyaudakakandāṃśca dviguṇodake kṣīraśeṣaṃ niṣkvāthya parisrāvya tailaprasthenonmiśraṃ punaradhiśrayet।
kṣīrānugame cāvatārya śītaṃ manthayet।
tataḥ snehamādāya pūrvavadvipacet।
etat kṣīratailaṃ pānābhyaṅgādiṣu vidheyam।
tailavihīnamidameva kṣīraghṛtamakṣitarpaṇam॥
aci23.28
tilvakaphalasiddhakṣīradadhnā ca saha māṃsarasān kalpayet।
yathoktāśca yavāgūḥ snigdhāśca nasyadhūmakavalagrahāḥ prayojyāḥ।
kṛṣṇabhūmikedāraṃ rohiṇīkāṣṭhairnātiśuṣkairdāhayet।
upalipya ca gomayena punaḥ khadirakāṣṭhairdagdhvā tadbhasmāpanīya tatra śītībhūte tailaṃ niṣecayet।
uṣitaṃ ca niśāṃ khānayet।
tāmanugatatailāṃ mṛttikāmādāya pañcamūlena saha kvāthayet।
tamapi kvāthaṃ parisrutamaṣṭaguṇena payasā tailāvaśeṣaṃ pācayet।
etadapyaṇutailaṃ nāvanāt sarvavātavyādhiharam॥
aci23.29
tadvacca pañcamūlakāṣṭhairdagdhvā bhasmāpanīya vidāryādisiddhena tailena śataśo niṣicya pūrvavanmṛdamādāyoṣṇodakavati kaṭāhe'bhyāsicya tailaṃ pāṇinā picunā vā gṛhītvā vātaharauṣadhakvāthamāṃsarasakṣīrāmlabhāgasahasreṇa sahasrapākaṃ sādhayedyāvatā kālena śaknuyāt paktuṃ prativāpaścātra haimavatā dakṣiṇāpathagā cāśvagandhā vātaghnāni ca dravyāṇi।
sidhyati cāsmin śaṅkhamādhmāpayet।
dundubhīn vādayet।
brāhmaṇānadhyāpayet bhojayecca।
chatraṃ dhārayet।
bālavyajanaiśca vījayet।
tatsiddhaṃ nasyapānābhyaṅgabastiṣu prayuñjīta।
etatsahasrapākamanivāryavīryaṃ tailamevaṃ bhāgaśatapakvaṃ śatapākam।
abhīkṣṇaṃ ca svedayet।
tataḥ snigdhasvinnasya ślakṣṇasya mṛdunaścarmaṇo vāsaso vā caturaṅgulavistṛtābhiḥ paṭṭikābhirvakrībhūtapradeśānavagṛhṇan sarvato veṣṭayet badhnīyāt।
niśi badhvā divā muñceddivā vā jiśi।
mokṣānte cotkārikābhiḥ susnigdhābhirvātaghnapraklṛptābhiḥ svedayet।
avyathaṃ ca pratilomaṃ pramārjayannṛju kurvaṃśca punarbadhnīyāt।
evaṃ saptarātram।
saśophe tu vamanamācaret।
sadāharāge balavataḥ sirāvyadham।
ghṛtakṣīrabastisekān vātapittaghnakriyāṃ ca॥
aci23.30
ekāṅgarogiṇamamlānagātraṃ snehasvedopapannaṃ mṛdunā saṃśodhanena saṃśodhyānuvāsyāsthāpya cākṣepakavidhānenopacaret।
viśeṣato balātailamanuvāsanārthe।
doṣasaṃsarge yathāsaṃsargam।
kukkuṭīṃ vā rasāyanavidhānenopayuñjīta।
apabāhuke nācanamūrdhvabhaktaṃ ca nirāme snehapānam।
viśvabhīprabhṛtiṣu pādadāhānteṣu yathoktāṃ sirāṃ vidhvā vātavyādhivadupācaret॥
aci23.31
ūrustambhe tu snehāsṛksrāvavamanāvirecanabastikarmāṇi pariharet।
āmaśleṣmabhyāṃ saha teṣāṃ virodhāt।
ūrulīnānāṃ vāyunā stabdhānāṃ ca vamanādibhirūrdhvaṃ netumambhasāmiva nimnāt sthalamaśakyatvāt।
tatastatra tu bahuśaḥ śamanaśoṣaṇāni yuktyāvekṣya yuñjīta।
rūkṣopacārān yavaśyāmākakodravoddālakamalavaṇamalpatailasiddhaṃ śākaṃ kṣārāriṣṭamadhūdakāni ca śīlayet॥
aci23.32
sa saindhavaṃ vacādiṃ haridrādiṃ vatsakādiṃ vā।
ṣaḍdharaṇaṃ vā harītakīḥ pippalīrvā।
śārṅgeṣṭāmadanadantīvatsakaṃ vā।
svādukaṇṭakāragvadhadārvīmarubakapāṭhākarañjakūlakacūrṇaṃ vā sakṣaudraṃ mastunā pibet।
citrakadevadārukuṣṭhapāṭhātiktakarohiṇīrvā madhunā lihyāt।
triphalāpippalīmustacavikākaṭurohiṇīrvā।
svedāṃśca rūkṣān kuryāt॥
aci23.33
atyapatṛptaṃ tu rūkṣaṃ kṣāmamanidraṃ jāṅgalarasaiḥ śālibhiśca tarpayet।
sarṣapatailaṃ vā saralakuṣṭhaśrīveṣṭakasuradārunāgakesarājagandhāsiddhaṃ sakṣaudraṃ pibet।
sasaindhavapalaṃ śuṇṭhīcitrakapippalīmūlānāṃ pṛthak dvipalaṃ daśa bhallātakāsthīni kalkīkṛtyaikadhyamāranālāḍhakena saha tailaprasthaṃ pacet।
tatsarvavātavikāreṣu pathyaṃ viśeṣādūrustambhārśogṛdhrasīghnamapatyadaṃ ca।
bahirapi śleṣmakṣapaṇāya kṣaudrasarṣapakarañjaphalavalmīkamṛdgomūtrairuṣṇairlepayet।
saubhāñjanatarkārīdvayasaralārjunakarañjāḍhakīgokṣurakairleponmardanasekān kuryāt।
vyāyāmaiśca vividharmedaḥ kṣapayet।
sthalānyullaṅkṣayet।
pratisrotaḥ saritamavyālāṃ taret।
evamūrustambho hi śuṣkeśleṣmaṇi praśāmyatīti॥
aci23.34
bhavati cātra।
sahacaraṃ suradāru sanāgaraṃ kvathitamambhasi tailavimiśritam।
pavanapīḍitadehagatiḥ piban drutavilambitago bhavatīcchayā॥
aci23.35
rāsnāmahauṣadhadvīppippalīśaṭhipauṣkaram।
piṣṭvā vipācayetsarpirvātarogaharaṃ param॥
aci23.36
nimbāmṛtāvṛṣapaṭolanidigdhikānāṃ bhāgān pṛthagdaśapalān vipacedghaṭe'pām।
aṣṭāṃśaśeṣitarasena punaśca tena prasthaṃ ghṛtasya vipacet picubhāgakalkaiḥ॥
aci23.37
pāṭhāviḍaṅgasuradārugajopakulyādvikṣāranāgaraniśāmisicavyakuṣṭhaiḥ।
tejovatīmaricavatsakadīpyakāgnirohiṇyaruṣkaravacākaṇamūlayuktaiḥ॥
aci23.38
mañjiṣṭhayātiviṣayā viṣayā yavānyā saṃśuddhaguggulupalairapi pañcasaṅkhyaiḥ।
tat sevitaṃ vidhamati prabalaṃ samīraṃ sandhyasthimajjagatamapyatha kuṣṭhamīdṛk॥
aci23.39
nāḍīvraṇārbudabhagandaragaṇḍamālā jatrūrdhvasarvagadagulmagudotthamehān।
yakṣmāruciśvasanapīnasakāsaśoṣahṛtpāṇḍurogamadavidradhivātaraktam॥
aci23.40
droṇe'mbhasaḥ pacedbhāgān daśamūlāccatuṣpalān।
yavakolakulatthānāṃ bhāgaiḥ prasthonmitaiḥ saha॥
aci23.41
pādaśeṣe rase piṣṭairjīvanīyaiḥ saśarkaraiḥ।
tadvatkharjūrakāśmaryadrākṣābadaraphalgubhiḥ॥
aci23.42
sakṣīraiḥ sarpiṣaḥ prasthaḥ siddhaḥ kevalavātanut।
yojyo niratyayaḥ pānanasyābhyañjanabastiṣu॥
aci23.43
balābilvaśṛte kṣīre ghṛtamaṇḍaṃ vipācayet।
tasya śuktiḥ prakuñco vā nasyaṃ vāte śirogate॥
aci23.44
tadvatsiddhā vasā nakramatsyakūrmabulūkajā।
pratyagrā vidhinānena nasyapāneṣu yojayet॥
aci23.45
jīrṇaṃ piṇyākaṃ pañcamūlaṃ pṛthak ca kvāthaṃ kvāthābhyāmekatastailamābhyām kṣīrādaṣṭāṃśaṃ pācayettena pānādvātā naśyeyuḥ śleṣmayuktā viśeṣāt॥
aci23.46
samūlaśākhasya sahācarasya tulāṃ sametāṃ daśamūlataśca।
abhīrumūlācca tulārdhametadaṣṭāṃśaśeṣaṃ vipacedvahe'pām॥
aci23.47
tatra sevyanakhakuṣṭhahimailāspṛkpriyaṅgunalikāmbuśilājaiḥ।
lohitānaladalohasurāhvaiḥ kopanāmiśituruṣkanataiśca॥
aci23.48
tulyakṣīraṃ pālikaistailapātraṃ siddhaṃ kṛcchrān śīlitaṃ hanti vātān।
kampākṣepastambhaśoṣādiyuktān gulmonmādau pīnasānyonirogān॥
aci23.49
ketakimūlabalātibalānāṃ yadbahalena rasena vipakvam।
tailamanalpatuṣodakayuktaṃ mārutamasthigataṃ tadapohet॥
aci23.50
tulāṃ laśunakandasya tulārdhaṃ jāṅgalāt palāt।
daśamūlācca vipacedbhāgān pañcapalān pṛthak॥
aci23.51
toyārmaṇeṇa pādasthe samaṃ tailaṃ payo dadhi।
tatra dadyāt palāṃśāṃśca rāsnāmadhukajīvakān॥
aci23.52
miśisthirāmahāmedācapalātiviṣābalāḥ।
kākolī pauṣkaraṃ mūlamaśvagandhāṃ ca sādhitam॥
aci23.53
tatparaṃ vātarogaghnaṃ gulmānāhārtiśūlanut।
bhagnajarjaritāṅgānāṃ pathyamagneśca dīpanam॥
aci23.54
samūlajālāṃ vipacet prasāriṇīṃ tulonmitāṃ pādadhṛte ghaṭe'mbhasaḥ।
pṛthak satailaṃ dadhi tatsamaṃ kṣipet samaṃ ca tābhyāṃ vijayāṃ tataḥ pacet॥
aci23.55
prasāriṇījīvakasindhujanmayaṣṭyāhvarāsnāgnikayāvaśūkaiḥ।
sagranthikākhyairdvipalaiḥ supiṣṭaiḥ bhallātakānāṃ daśakaistribhīśca॥
aci23.56
śuṇṭhīpalatrayayutairvinihanti pānanasyādibhistadakhilān maruto vikārān kuṣṭhapramehahatanāmamanovikāraśvāsāsthibhaṅgajaṭharakrimibījadoṣān॥
aci23.57
pacet sahācaratulāṃ jaladroṇacatuṣṭaye।
droṇaśeṣe samakṣīre tatra tailāḍhakaṃ pacet॥
aci23.58
sahācarasya mūlānāṃ kalkitairdaśābhiḥ palaiḥ।
athavā nataṣaḍgranthāsthirākuṣṭhasurāhvayāt॥
aci23.59
sailānaladaśauleyaśatāhvāraktacandanāt।
siddhe'smin śarkarācūrṇādaṣṭādaśapalaṃ kṣipet॥
aci23.60
bheḍasya saṃmataṃ tailaṃ tat kṛcchrānanilāmayān।
vātakuṇḍalikonmādabhūtāpasmāravardhma ca।
gulmahṛdrogadurnāmayonirogāṃśca nāśayet॥
aci23.61
śvadaṃṣṭrakakaṣāyasya prasthau dvau payasā samau।
ṣaṭpalaṃ śṛṅgaverasya guḍasya ca palāṣṭakam।
tailaprasthaṃ vipakvaṃ taddadyāt sarvānilārtiṣu॥
aci23.62
balāśataṃ chinnaruhāpādaṃ rāsnāṣṭabhāgikam।
jalāḍhakaśate paktvā śatabhāgāthite rase॥
aci23.63
dadhimastvikṣuniryāsaśuktaistailāḍhakaṃ samaiḥ।
pacetsājapayordhāṃśaṃ kalkairebhiḥ palonmitaiḥ॥
aci23.64
śaṭhīsaraladārvelāmañjiṣṭhāgarucandanaiḥ।
padmakātibalāmustāsūpyaparṇīhareṇubhiḥ॥
aci23.65
yaṣṭhyāhvasurasavyāghranakharṣabhakajīvakaiḥ।
palāśarasakastūrīnalikājātikośakaiḥ॥
aci23.66
spṛkkākuṅkumaśaileyajātīkaṭuphalāmbubhiḥ।
tvakkundurukakarpūraturuṣkaśrīnivāsakaiḥ॥
aci23.67
lavaṅganakhakaṃkolakuṣṭhamāṃsīpriyaṅgubhiḥ।
sthauṇeyatagaradhyāmavacāmadanakaplavaiḥ॥
aci23.68
sanāgakesaraiḥ siddhe dadyāccātrāvatārite।
patrakalkaṃ tataḥ pūtaṃ vidhinā tat prayojitam॥
aci23.69
śvāsaṃ kāsaṃ jvaraṃ mūrchāṃ chardiṃ tṛṣṇāṃ kṣataṃ kṣayam।
plīhaśoṣāvapasmāramalakṣmīṃ ca praṇāśayet।
balātailamidaṃ śreṣṭhaṃ vātavyādhivināśanam॥
aci23.70
amṛtāyāstulāḥ pañca pacettoyavahadvaye।
pādaśeṣe samakṣīraṃ tailasya dvyāḍhakaṃ pacet॥
aci23.71
elāmāṃsīnatośīrasārivākuṣṭhacandanaiḥ।
śatapuṣpābalāmedāmahāmedardhijīvakaiḥ॥
aci23.72
kākolīkṣīrakākolīśrāvaṇyatibalānakhaiḥ।
mahāśrāvaṇijīvantīvidārīkapikacchubhiḥ॥
aci23.73
śatāvarītāmalakīkarkaṭāhvāhareṇubhiḥ।
vacāgokṣurakairaṇḍārāsnākālāsahācaraiḥ॥
aci23.74
vīrāmahailarṣabhakatridaśāhvaiśca kārṣikaiḥ।
mañjiṣṭhāyāstrikarṣeṇa madhukāṣṭapalena ca॥
aci23.75
kalkaistatkṣīṇavīryāgnibalasammūḍhacetasaḥ।
unmādāratyapasmārairārtāṃśca prakṛtiṃ nayet॥
aci23.76
vātavyādhiharaṃ śreṣṭhaṃ tailāgryamamṛtāhvayam।
rāsnāsahasraniryūhe tailadroṇaṃ vipācayet।
gandhairhaimavataiḥ piṣṭairelādyaiścānilārtinut।
eṣa kalpo'śvagandhāyā balātibalayorapi॥
aci23.77
kvāthakalkapayobhirvā balādīnāṃ pṛthak pacet।
yavakolakulatthānāṃ matsyānāṃ śigrubilvayoḥ॥
aci23.78
rasena mūlakānāṃ ca tailaṃ dadhipayonvitam।
sādhayettat paraṃ sarvapavanavyādhibheṣajam॥
aci23.79
yacca śītajvare tailamagarvādyamudāhṛtam।
sahasraśataśaḥ paktvā siddhaṃ vātāmayāpaham॥
aci23.80
phalatrikasya prasthaṃ syāt kulatthaṃ kuḍavadvayam।
kṛṣṇagandhātvagāḍhakyoḥ pṛthak pañcapalāni tu॥
aci23.81
rāsnācitrakayordve dve daśamūlāt palaṃ palam।
jaladroṇe pacet pādaśeṣe prasthonmitaṃ pṛthak॥
aci23.82
surāranāladadhyamlasauvīrakatuṣodakam।
koladāḍimavṛkṣāmlarasaṃ kṣīraṃ vasāṃ navām॥
aci23.83
majjānaṃ tailamājyaṃ ca jīvanīyapalāni ṣaṭ।
kalkamekatra tat siddhaṃ siddhaṃ śuddhānilāmaye॥
aci23.84
sirāparvāsthige vāte sarvāṅgaikāṅgarogiṣu।
vepanākṣepaśūleṣu tamabhyaṅgaṃ prayojayet॥
aci23.85
ānūpajāṅgalotthānāmasthīni vipacejjale।
tatsnehaṃ daśamūlasya kaṣāyeṇa punaḥ pacet॥
aci23.86
jīvakarṣabhakāsphotavidārīkapikacchubhiḥ।
vātaghnairdīpanīyaiśca kalkairdvikṣīrabhāgikaiḥ॥
aci23.87
sirāparvāsthikoṣṭhasthaṃ pānādyairhanti taccalam।
kṣīṇaujomajjaśukrāṇāmetat syādamṛtopamam॥
aci23.88
pāne nasye'nvāsane'bhyañjane ca snehāḥ kāle samyagete prayuktāḥ।
duṣṭān vātānāśu śāntiṃ nayeyurvandhyā narīḥ putrabhājaśca kuryuḥ॥
aci23.89
snehasvedairdrutaḥ śleṣmā yadā pakvāśaye sthitaḥ।
pittaṃ vā darśayedrūpaṃ bastibhistaṃ vinirjayet॥
॥iti trayoviṃśo'dhyāyaḥ॥
atah caturviṃśo'dhyāyaḥ।
aci24.1
athāto vātaśoṇitacikitsitaṃ vyākhyāsyāmaḥ।
iti ha smāhurātreyādayo maharṣayaḥ॥
aci24.2
vātaśoṇitinaḥ snigdhasya dāharāgaruktodeṣu jalaukobhiḥ kaṇḍūpatāpasvāpacimicimāyaneṣu śṛṅgatumbairdaśāddeśāntaraṃ sañcarat sirayā pracchānena vā duṣṭamasṛgasakṛdalpamavasecayet॥
aci24.3
asṛkkṣaye hi gambhīraśophastambhakampaglāni saṅgocādayaḥ syuḥ।
sirāvyadhoktāśca mūrchādayaḥ।
naiva ca srāvayedaṅgaglānau rūkṣe vātottaraṃ ca raktam।
tataśca punaḥ snehayuktāni rūkṣāṇi vā virecanāni bastikarma cāsakṛt prayojayet॥
aci24.4
atha vātaprabale purāṇaghṛtaṃ pibecchatāvarīghṛtaṃ vā॥
aci24.5
daśamūlapunarnavadvayairaṇḍamudgaparṇīmāṣaparṇīmahāmedāśatāvarīrāsnāvākpuṣpīśaṅkhapuṣpībalātibalā dvipalāṃśāḥ pṛthak jaladroṇe vipācayet।
pādaśeṣe ca tattulyāni pṛthak chāgamāṃsāmalakekṣurasaghṛtakṣīrāṇi saṃyojya kalkaṃ ca pippalīmaricakāśmaryaphalotpaladvimedādviśrāvaṇīvīrāpunarnavanāgarasamaṅgātugākṣīrīkṣīrakākolīdrākṣākṣoḍapadmabījaśṛṅgāṭakanikocakabhavyorumāṇakharjūravātāmamuñjātābhiṣukāṇāṃ punaḥ pacet।
etajjīvanīyākhyaṃ sarpirvātavikārān viśeṣataśca pāṇḍurogajvarāpasmārabhagandaraśvāsakāsahidhmāsvarabhedapārśvaśūlayakṛtplīhamūtrasaṅgāśmarīvāttaśoṇitasarvāṅgaikāṅgarogānapaharati।
balyaṃ varṇyaṃ vṛṣyaṃ cakṣuṣyaṃ putradaṃ ca।
tailasātmyo vā kṣīrasitopetaṃ tailaṃ pibet॥
aci24.6
athavā śatāvarīmayūrakakṣīravidārībalādvayatṛṇapañcamūlakvāthe padmakādigarbhaṃ sādhitam।
balātailaṃ vā vātavyādhyuktam।
śatapākaṃ vā।
vātaharasiddhena payasāmlairvā sparśasukhaṃ pariṣekaṃ kurvīta॥
aci24.7
pratyekaśo yavagodhūmatilamudgamāṣeṣu kākolījīvakarṣabhakabalātibalātibalāśṛgālavinnāmeṣaśṛṅgīpriyālasitopalāsurabhivacākaśerukalkamiśreṣūpanāhārthaṃ sarpistailavasāmajjadugdhasiddhān pañca pāyasānupakalpayet।
snaihikaphalamajjotkārikāṃ vā। bilvapeśikātagaradevadārusaralarāsnāhareṇukuṣṭhaśatapuṣpābhirvā dadhimastuyuktābhirupanāhaḥ॥
aci24.8
yavamadhukairaṇḍabījapunarnavairdhānyāmbupiṣṭaiḥ pralepaḥ।
mātuluṅgāmlavetasasaindhavaghṛtamiśraṃ vā śigrumūlam।
sahacarajīvantīmūlaṃ vā।
rāsnāmadhukaguḍūcībalādvayajīvakarṣabhakalkakṣīrasiddhaṃ sasikthakaṃ sarpirabhyaṅgaḥ॥
aci24.9
pittaprabale drākṣārevataphalapayasyāmadhukacandanakāśmaryakaṣāyaṃ śarkarāmadhumadhuraṃ pāyayet।
śatāvarīpaṭolatriphalāguḍūcīkaṭukākaṣāyaṃ vā।
svādutiktavargasiddhaṃ ca sarpiḥ kṣīraṃ ca।
rāsnābhīrudaśamūlabalāsiddhaṃ vā।
dhāroṣṇaṃ vā।
virekārthe trivṛccūrṇayuktaṃ vā।
kṣīrāhāro vā kṣīreṇairaṇḍatailaṃ bahuśaḥ pibet।
amṛtāragvadhāṭarūṣakakaṣāyeṇa vā।
kṣīrabastīn vā saghṛtān dadyāt॥
aci24.10
śītaiśca candanapadmakabisamṛṇālādibhiḥ śṛtena kṣīreṇa pariṣekaḥ।
kṣīrekṣurasamadhuśarkarātaṇḍulodakena vā।
drākṣāmadhukakāśmaryayutena vā।
dhānyāmlena vā jīvanīyasiddhena vā sarpiṣā śatadhautena vā॥
aci24.11
masūrośīraprapauṇḍarīkadārvīmadhukamañjiṣṭhācandanotpalapadmakairakāsaktubhiḥ saghṛtakṣīraśarkaraiḥ predahe dāharāgarugvisarpaśophaharaḥ।
godhūmacūrṇo vā chāgakṣīrasaṃyukto lepaḥ।
tilāśca payasā piṣṭāḥ bhṛṣṭāḥ kapāle punaḥ payasi prakṣipya nirvāpitāḥ॥
aci24.12
raktaprabale'pyevaṃ bahuśaśca śoṇitamavasecayet॥
aci24.13
śleṣmaprabale dhātrīniśāmustākaṣāyaṃ madhumadhurapibet।
triphalākaṣāyaṃ vā।
madhukaśṛṅgiverābhayākaṭurohiṇīniryūhaṃ vā।
yathārhasnehapītaṃ ca mṛdu vāmayedvirūkṣayecca।
na cātisekalepān dadyāt॥
aci24.14
nimbasarṣapāśvagandhākṣāratilaiḥ koṣṇairlepaḥ।
vacāgāradhūmadviniśākuṣṭhaśatapuṣpābhirvā।
punarnavena vā saghṛtena।
tilasarṣapātasīyavacūrṇo vā।
śleṣmātakakapitthamadhuśigrumiśraḥ kṣāramūtrapiṣṭaḥ kaṭukaskandhasiddhaiḥ kṣārodakatailamūtraiḥ sekaḥ॥
aci24.15
saṃsarge miśraṃ yathodrekaṃ vā pratikuryāt।
sarveṣu ca yathāyathaṃ guḍūcīṃ guḍaharītakīṃ pippalīvardhamānaṃ vā śīlayedbastikarma cābhīkṣṇamiti।
bhavati cātra॥
aci24.16
bāhyamālepanābhyaṅgapariṣekāvagāhanaiḥ।
virekāsthāpanasnehapānairāntaramācaret॥
aci24.17
sarpistailavasāmajjapānābhyañjanabastibhiḥ।
lepopanāhasekaiśca koṣṇairvātottaraṃ jayet॥
aci24.18
virecanairghṛtakṣīrapānasecanabastibhiḥ।
pittaraktottaraṃ vātaraktaṃ lepaiśca śītalaiḥ॥
aci24.19
vamanaṃ mṛdu nātyarthaṃ snehasekādilaṅghanam।
koṣṇā lepāśca śasyante vātarakte kaphottare॥
aci24.20
vātaśleṣmottare śītaiḥ pralipte vātaśoṇite।
vidāhaśopharukkaṇḍūvivṛddhiḥ stambhanādbhavet॥
aci24.21
pittaraktottare vātarakte lepādayo himāḥ।
uṣṇaiḥ ploṣoṣarugrāgasvedāvadaraṇodbhavaḥ॥
aci24.22
madhuyaṣṭyāḥ palaśatāt kaṣāye pādaśeṣite।
tailāḍhakaṃ samakṣīraṃ pacet kalkaiḥ palonmitaiḥ॥
aci24.23
śatapuṣpāvarīmūrvāpayasyābhīrucandanaiḥ।
sthirāhaṃsapadīmāṃsīdvimedāmadhuparṇibhiḥ॥
aci24.24
kākolīkṣīrakākolītāmalakyardhipadmakaiḥ।
jīvantījīvakarṣabhatvakpatranakhavālakaiḥ॥
aci24.25
prapauṇḍarīkamañjiṣṭhāsārivaindrīvitunnakaiḥ।
catuṣprayogaṃ vātāsṛkpittadāhajvarārtinut॥
aci24.26
madhuyaṣṭyāḥ palaṃ datvā tailaprasthaṃ caturguṇe।
kṣīre pacecchataṃ vārāṃstadevaṃ madhukācchate॥
aci24.27
siddhaṃ yojyaṃ tṛḍunmādaśvāsakāsavisarpiṣu।
hṛtpāṇḍurogavātāsṛkpittādiṣu ca pūrvavat॥
aci24.28
kupite mārgasaṃrodhānmedaso vā kaphasya vā।
ativṛddhyānile śastaṃ nādau snehanabṛṃhaṇam॥
aci24.29
kṛtvā tatrāḍhyavātoktaṃ vātaśoṇitikaṃ tataḥ।
bheṣajaṃ snehanaṃ kuryādyacca raktaprasādanam॥
aci24.30
gambhīre raktamākrāntaṃ syāccedvātena varjayet।
raktapittātivṛdhyā tu pākamāśu nigacchati॥
aci24.31
bhinnaṃ sravati tadraktaṃ vidagdhaṃ pūyameva vā।
tayościkitsāṃ vraṇavat bhedaśodhanaropaṇīm॥
aci24.32
kuryādupadravāṇāṃ ca tasmāttasmāccikitsitāt।
prāṇādikope yugapadyathoddiṣṭaṃ yathāmayam।
yathāsannaṃ ca bhaiṣajyaṃ vikalpyaṃ syādyathābalam॥
aci24.33
nīte nirāmatāṃ sāme svedalaṅghanapācanaiḥ।
rūkṣaiścālepasekādyaiḥ kuryāt kevalavātanut॥
aci24.34
vāyau pittāvṛte śītāmuṣṇāṃ ca bahuśaḥ kriyām।
vyatyāsādyojayetsarpirjīvanīyaṃ ca pāyayet॥
aci24.35
dhanvamāṃsaṃ yavaḥ śālirvirekaḥ kṣīravānmṛduḥ।
sakṣīrā bastayaḥ kṣīraṃ pañcamūlabalāśṛtam॥
aci24.36
kāle'nuvāsanaṃ tailairmadhurauṣadhasādhitaiḥ।
yaṣṭīmadhubalātailaghṛtakṣīraiśca secanam।
pañcamūlakaṣāyeṇa vāriṇā śītalena vā॥
aci24.37
kaphāvṛte yavānnāni jāṅgalā mṛgapakṣiṇaḥ।
svedāstīkṣṇā nirūhāśca vamanaṃ savirecanam॥
aci24.38
purāṇasarpistailaṃ ca tilasarṣapajaṃ hitam।
saṃsṛṣṭe kaphapittābhyāṃ pittamādau vinirjayet॥
aci24.39
kārayedraktasaṃsṛṣṭe vātaśoṇitikīṃ kriyām।
svedābhyaṅgarasāḥ kṣīraṃ sneho māṃsāvṛte hitam॥
aci24.40
pramehamedovātaghnamāḍhyavāte bhiṣagjitam।
mahāsneho'sthimajjasthe pūrvoktaṃ retasāvṛte॥
aci24.41
annāvṛte pācanīyaṃ vamanaṃ dīpanaṃ laghu।
mūtrāvṛte mūtralāni svedāścottarabastayaḥ।
eraṇḍatailaṃ varcasthe bastisnehāśca bhedinaḥ॥
aci24.42
kaphapittāviruddhaṃ yadyacca vātānulomanam।
sarvasthānāvṛtepyāśu tatkāryaṃ mātariśvani॥
aci24.43
anabhiṣyandi ca snigdhaṃ srotasāṃ śuddhikāraṇam।
yāpanā bastayaḥ prāyo madhurāḥ sānuvāsanāḥ॥
aci24.44
prasamīkṣya balādhikyaṃ mṛdu kāryaṃ virecanam।
rasāyanānāṃ sarveṣāmupayogaḥ praśasyate॥
aci24.45
śilāhvasya viśeṣeṇa payasā śuddhagugguloḥ।
leho vā bhārgavastadvadekādaśasitāśataḥ॥
aci24.46
apāne tvāvṛte sarvaṃ dīpanaṃ grāhi bheṣajam।
vātānulomanaṃ kāryaṃ mūtrāśayaviśodhanam॥
aci24.47
iti saṅkṣepataḥ proktamāvṛtānāṃ cikitsitam।
prāṇādyānāṃ bhiṣak kuryādvitarkya svayameva tat॥
aci24.48
udānaṃ yojayedūrdhvamapānaṃ cānulomayet।
samānaṃ śamayodvidvāṃstridhā vyānaṃ ca yojayet॥
aci24.49
prāṇo rakṣyaścaturbhyo'pi tatsthitau dehasaṃsthitiḥ।
svaṃ svaṃ sthānaṃ nayedevaṃ vṛtān vātān vimārgagān॥
aci24.50
sarvaṃ cāvaraṇaṃ pittaraktasaṃsargavarjitam।
rasāyanavidhānena laghuno hanti śīlitaḥ॥
aci24.51
pittāvṛte pittaharaṃ marutaścānulomanam।
raktāvṛte'pi tadvacca khuḍoktaṃ yacca bheṣajam।
pittaraktānilahitaṃ vividhaṃ ca rasāyanam॥
aci24.52
yathānidānaṃ nirdiṣṭamiti samyakcikitsitam।
āyurvedaphalaṃ sthānametatsadyo'rtināśanāt॥
aci24.53
cikitsitaṃ hitaṃ pathyaṃ prāyaścittaṃ bhiṣagjitam।
bheṣajaṃ śamanaṃ śastaṃ paryāyaiḥ smṛtamauṣadham॥
॥iti caturviṃśo'dhyāyaḥ॥

