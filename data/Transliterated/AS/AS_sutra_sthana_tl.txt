
aṣṭāṅgasaṃgrahaḥ sūtrasthānam

prathamodhyāyaḥ[
asa1.1
rāgādirogāḥ sahajāḥ samūlā yenā'śusarve jagato'pyapāstāḥ।
tamekavaidyaṃ śirasā namāmi vaidyāgamajñāṃśca pitāmahādīn॥
asa1.2
athāta āyuṣkāmīyaṃ nāmādhyāyaṃ vyākhyāsyāmaḥ iti ha smā+āhurātreyādayo maharṣayaḥ॥
asa1.3
āyuḥ kāmayamānena dharmārthasukhasādhanam।
āyurvedopadeśeṣu vidheyaḥ paramādaraḥ॥
asa1.4
āyurvedāmṛtaṃ sārvaṃ brahmā sanātanam।
dadau dakṣāya so'śvibhyāṃ tau śatakratave tataḥ॥
asa1.5
dharmārthakāmamokṣāṇāṃ vighnakāribhirāmayaiḥ।
nareṣu pīḍyamāneṣu puraskṛtya punarvasum॥
asa1.6
dhanvantaribharadvājanimikāśyapakaśyapāḥ।
mahardhayo mahātmānastathā lambāyanādayaḥ॥
asa1.7
śatakratumupājagmuḥ śaraṇyamamareśvaram।
tāndṛṣṭvaiva sahasrākṣo nijagāda yathāgamam॥
asa1.8
āyuṣaḥ pālanaṃ vedamupavedamatharvaṇaḥ।
kāyabālagrahordhvāṅgaśalyadaṃṣṭrājarāvṛṣaiḥ॥
asa1.9
gatamaṣṭāṅgatāṃ puṇyaṃ bubudhe yaṃ pitāmahaḥ।
gṛhītvā te tamāmrāyaṃ prakāśya ca parasparam॥
asa1.10
āyayurmānuṣaṃ lokaṃ muditāḥ paramarṣayaḥ।
sthityarthamāyurvedasya te'tha tantrāṇi cakrire॥
asa1.11
kṛtvā'gniveśahārītabheḍamāṇḍavyasuśrutān।
karālādīṃśca tacchiṣyān grāhayāmāsurādṛtāḥ॥
asa1.12
svaṃ svaṃ tantraṃ tataste'pi cakrustāni kṛtāni ca।
gurūn saṃśrāvayāmāsuḥ sarṣisaṅghānsumedhasaḥ॥
asa1.13
taiḥ praśastāni tānyeṣāṃ pratiṣṭhāṃ bhuvi lebhire।
teṣāmekaikamavyāpi samastavyādhisādhane॥
asa1.14
pratitantrābhiyoge tu puruṣāyuṣasaṃkṣayaḥ।
bhavatyadhyayanenaiva yasmāt proktaḥ punaḥ punaḥ॥
asa1.15
tantrakāraiḥ sa eva'rthaḥ kvacit kścidviśeṣataḥ।
te'rthapratyāyanaparā vacane yacca nādṛtāḥ॥
asa1.16
sarvatantrāṇyataḥ prāyaḥ saṃhṛtyā'ṣṭāṅgasaṅgrahaḥ।
asthānavistarākṣepapunaruktādivarjitaḥ॥
asa1.17
hetuliṅgauṣadhaskandhatrayamātranibandhanaḥ।
vinigūḍhārthatatvānāṃ pradeśānāṃ prakāśakaḥ॥
asa1.18
svānyatantravirodhānāṃ bhūyiṣṭhaṃ vinivartakaḥ।
yugānurūpasandarbho vibhāgena kariṣyate॥
asa1.19
nityopayogi durbodhaṃ sarvāṅgavyāpi bhāvataḥ।
saṅgṛhītaṃ viśeṣeṇa yatra kāyacikitsitam॥
asa1.20
na mātrāmātramapyatra kiccidāgamavarjitam।
te'rthāḥsa granthabandhaśca saṅkṣepāya kramo'nyathā॥
asa1.21
vāyuḥ pittaṃ kaphaśceti trayo doṣāḥ samāsataḥ।
pratyekaṃ te tridhā vṛddhikṣayasāmyavibhedayaḥ॥
asa1.22
utkṛṣṭamadhyālpatayā tridhā vṛddhikṣayāvapi।
vikṛtā'vikṛtā dehaṃ ghnanti te varttayanti ca॥
asa1.23
te vyāpino'pi hṛnnābhyoradhomadhyordhvasaṃśrayāḥ।
vayohorātribhuktānāṃ te'ntamadhyādigāḥ kramāt॥
asa1.24
tairbhavedviṣamastīkṣṇo mandaścāgniḥ samaiḥ samaḥ।
koṣṭhaḥ krūro mṛdurmadhyo madhyaḥ syāttaiḥ samairapi॥
asa1.25
śukrārtavasthairjanmādau viṣeṇeva viṣakrimeḥ।
taiśca tisraḥ prakṛtayo hīnamadhyottamāḥ pṛthak॥
asa1.26
samadhātuḥ samastāsu śreṣṭhā nindyā dvidoṣajāḥ।
tatra rūkṣo laghu śītaḥ kharaḥ sūkṣmaścalo'nilaḥ॥
asa1.27
pittaṃ sasnehatīkṣṇoṣṇaṃ laghu visraṃ saraṃ dravam।
snigdhaḥ śīto gururmandaḥ ślakṣṇo mṛtsnaḥ sthiraḥ॥
asa1.28
saṃsargaḥ sannipātaśca tadvitrikṣayakopataḥ।
tau ṣoḍhā daśadhā coktāvutkarṣādivikalpanāt॥
asa1.29
rasāsṛṅmāṃsamedosthimajjaśukrāṇi dhātavaḥ।
sapta dūṣyā malā mūtraśakṛtsvedādayo'pi ca॥
asa1.30
rasādistheṣu doṣeṣu vyādhayaḥ sambhavanti ye।
tajjānityupacāreṇa tānāhurghṛtadāhavat॥
asa1.31
prīṇanaṃ jīvanaṃ lepaḥ sneho dhāraṇapūraṇe।
garbhotpādaśca karmāṇi dhātūnāṃ kramaśo viduḥ॥
asa1.32
śarīraṃ dhārayantyete dhātvāhāraśca sarvadā।
vṛddhiḥ samānaiḥ sarveṣāṃ viparītairviparyayaḥ॥
asa1.33
rasāḥ svādvamlalavaṇatiktoṣaṇakaṣāyakāḥ।
ṣaḍ dravyamāśritāste ca yathāpūrvaṃ balāvahāḥ॥
asa1.34
tatrādyā mārutaṃ ghnanti trayastiktādayaḥ kapham।
kaṣāyatiktamadhurāḥ pittamanye tu kurvate॥
asa1.35
śamanaṃ kopanaṃ svasthahitaṃ dravyamiti tridhā।
uṣṇaśītaguṇotkarṣāttatra vīryaṃ dvidhā smṛtam॥
asa1.36
tridhā vipāko dravyasya svādvamlakaṭukātmakaḥ।
gurumandahimasnigdhaślakṣṇasāndramṛdusthirāḥ॥
asa1.37
guṇāḥ sasūkṣmaviśadā viṃśatiḥ saviparyayāḥ।
indriyārthā vyavāyī ca vikāṣī cāpare guṇāḥ॥
asa1.38
vyavāyī dehamakhilaṃ vyāpya pākāya kalpate।
vikāṣī vikaṣan dhātūn sandhibandhān vimuñcati॥
asa1.39
saratīkṣṇaprakarṣau tu kaiścittau parikīrttitau।
sattvaṃ rajastamaśceti trayaḥ proktā mahāguṇāḥ॥
asa1.40
kālārthakarmaṇāṃ yogo hīnamithyātimātrakaḥ।
samyagyogaśca vijñeyo rogārogyaikakāraṇam॥
asa1.41
rogastu doṣavaiṣamyaṃ doṣasāmyamarogatā।
nijāgantuvibhāgena rogāśca dvividhā matāḥ॥
asa1.42
teṣāṃ kāyamanobhedādadhiṣṭhānamapi dvidhā।
rajastamaśca manaso dvau ca doṣavudāhṛtau॥
asa1.43
darśanasparśanapraśnaiḥ parīkṣeta ca rogiṇam।
rogaṃ nidānaprāgrūpalakṣaṇopaśayāptibhiḥ॥
asa1.44
bhūmidehaprabhedena deśamāhuriha dvidhā।
jāṅgalaṃ vātabhūyiṣṭhamānūpaṃ tu kapholbaṇam।
asa1.45
sādhāraṇaṃ samamalaṃ tridhā bhūdeśamādiśet।
kṣaṇādivyārdhyavasthā ca kālo bhaiṣajyayogakṛt॥
asa1.46
śodhanaṃ śamanaṃ ceti samāsādauṣadhaṃ dvidhā।
śarīrajānāṃ doṣāṇāṃ krameṇa paramauṣadham॥
asa1.47
vastirvireko vamanaṃ tathā tailaṃ ghṛtaṃ madhu।
dhīdhairyātmādivijñānaṃ manodoṣauṣadhaṃ param॥
asa1.48
tantrasyāsya paraṃ cāto vakṣyate'dhyāyasaṅgrahaḥ।
āyuṣkāmīyaśiṣyārthadinartuvyādhyasambhavāḥ॥
asa1.49
dravānnajñānasaṃrakṣāviruddhānnānnapānikāḥ।
mātrāśitauṣadhajñānaśreṣṭhaśudhyādisaṅgrahāḥ॥
asa1.50
mahākaṣāyavividhadravyādirasabhedakāḥ।
doṣādijñānatadbhedatatkriyā rogabheṣajam॥
asa1.51
vdyaiṣadhasnehanasvedaśudhyāsthāpananāvanam।
dhūmagaṇḍūṣadṛksekatṛptiyantrajalaukasaḥ॥
asa1.52
sirāvidhiḥ śalyavidhiḥ śastrakṣārāgnikarmakāḥ।
catvāriṃśadime'dhyāyaḥ sūtram śārīramucyate॥
asa1.53
putrārthagarbhāvakrānticaryāvyāpaccharīrajāḥ।
sirāmarmaprakṛtyākhyā vikṛtāṅgehitāmayāḥ॥
asa1.54
sadūtā dvādaśādhyāyāḥ nidānaṃ sārvaraugikam।
jvarāsṛkśvāsayakṣmādimadādyarśotisāriṇām॥
asa1.55
mūtrāghātapramehāṇāṃ vidradhyādyudarasya ca।
pāṇḍukuṣṭhānilārttānāṃ vātāsrasya ca ṣoḍaśa॥
asa1.56
cikitsājvarayorasrakāsayoḥ śvāsayakṣmaṇoḥ।
vamau madātyaye'rśassu viśi dvau dvau ca mūtrite॥
asa1.57
vidradhau gulmajaṭharapāṇḍuśophavisarpiṣu।
kuṣṭaśvitrānilavyādhivātāsreṣu cikitsitam॥
asa1.58
caturviśatiradhyāyāḥ kalpasiddhirataḥparam।
kalpo vamervirekasya tatsiddhirbāstikalpanā॥
asa1.59
kalpaśca siddhabastīnāṃ siddhirbastyanuvāsayoḥ।
dravyakalpo'ṣṭamaḥ sthānamata uttaramuttaram॥
asa1.60
bālopacaraṇe vyādhigrahajñānaniṣedhane।
snāne pṛthaggrahe bhūte dvāvunmāde smṛtikṣaye॥
asa1.61
vartmasandhigatau dvau dvau dṛktamoliṅganāśiṣu।
sarvadṛksyandadṛkpāke karṇanāsāmukheṣu ca॥
asa1.62
mūrdhni vraṇe tathā dvau dvau sadyobhaṅge bhagandare।
granthyādau kṣudrarogeṣu guhyaroge pṛthagdvayam॥
asa1.63
viṣe dvau bhujage kīṭe dvau ca lūtāsu mūṣike।
viṣe viṣopayoge ca tathā'dhyāyo rasāyane॥
asa1.64
vājīkaraṇamuddiśya pañcāśo'ṣṭāṅgapūraṇaḥ।
pañcāśadadhyāyaśataṃ ṣaḍbhiḥ sthānaiḥ samīritam॥
iti prathamo'dhyāyaḥ
dvitīyo'dhyāyaḥ
asa2.1
athātaḥ śiṣyopanayanīyamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa2.2
gurubhakto'bhiyukto'tiyukto dhīsmṛtipāṭavaiḥ।
ṛjvāsyanāsānayanastanusnigdhanakhacchaviḥ॥
asa2.3
brahmacārī jitadvandvo dhīraḥ sucaritaḥ sthiraḥ।
ṣaṇmāsānuṣitaḥ śaklo lajjāśaucakulānvitaḥ॥
asa2.
śiṣyo'dhyāpyo gato yāvadantaṃ tantrārthakarmaṇām।
nā'kālavidyutstanite bhūkampe rāhudarśane॥
asa2.5
pañcadaśyāmacandrāyāṃ parokṣe vā guroḥ paṭhet।
nāticchinnapadaṃ nātimandaṃ nātyuccanīcakaiḥ॥
asa2.6
hīnānyaveṣa ācāryaṃ paryupāsīta rājavat।
śayīta supta evāsminnuttiṣṭhetāsya pūrvataḥ॥
asa2.7
na brūyāt kevalaṃ nāma nā'sādhvapi vināṭayet।
abhedyo'nuddhataḥ stabdhaḥ sūnṛtaḥ priyadarśanaḥ॥
asa2.8
bahuśrutaḥ kālavedī jñātagrantho'rthaśāstravit।
anāthān rogiṇo yaśca putravat samupācaret॥
asa2.9
guruṇā samanujñātaḥ sa bhiṣakchabdamaśnute।
yastu kevalaśāstrajñaḥ karmasvapariniṣṭhitaḥ॥
asa2.10
sa muhyatyāturaṃ prāpya prāpya bhīrurivāhavam।
yaḥ punaḥ kurute karma dhārṣṭyācchāstravivarjjitaḥ॥
asa2.11
sa satsu garhāmāpneti vadhaṃ carcchati rājataḥ।
hetau liṅge praśamane rogāṇāmapunarbhave॥
asa2.12
jñānaṃ caturvidhaṃ yasya sa rājārho bhiṣaktamaḥ।
śastraṃ śāstrāṇi salilaṃ guṇadoṣapravṛttaye॥
asa2.13
pātrāpekṣīṇyataḥ prajñāṃ bāhuśrutyena bṛṃhayet।
pradīpabhūtaṃ śāstraṃ hi darśanaṃ vipulā matiḥ॥
asa2.14
tābhyāṃ bhiṣak suyuktābhyāṃ cikitsannāparādhyati।
āhūta eva yo yāti suveṣaḥ sunimittataḥ॥
asa2.15
gatvā'turārthādanyatra na nidhatte manaḥ kvacit।
vyādhīn parīkṣate samyaṅnidānādiviśeṣataḥ॥
asa2.16
hrepaṇīyāṃ ca tadvāarttāṃ na prakāśayate bahiḥ।
sahasā na ca tasyāpi kriyākālamahāpayan॥
asa2.17
jānāti copacarituṃ sa vaidyaḥ siddhimaśnute।
nādadītā'miṣaṃ strībhyastadadhyakṣe parāṅmukhe॥
asa2.18
tābhiśca rahasi sthānaṃ parihāsaṃ ca varjayet।
ārttaṃ ca nṛpasadvaidyairdviṣṭaṃ tadveṣiṇaṃ dviṣam॥
asa2.19
caṇḍaṃ śokāturaṃ bhīruṃ kṛtaghnaṃ vaidyamāninam।
hīnopakaraṇaṃ vyagramavidheyaṃ gatāyuṣam॥
asa2.20
jijīviṣurvyādhito'pi pūrvoktaguṇavarjitān।
kriyāvikrayiṇo vaidyān mṛtyoragresarā hi te॥
asa2.21
bhiṣagdravyāṇyupasthātā rogī pādacatuṣṭayam।
cikitsitasya nirdiṣṭaṃ pratyekaṃ taccaturguṇam॥
asa2.22
dakṣastīrthāttaśāstrārtho dṛṣṭakarmā śucirbhiṣak।
bahukalpaṃ bahuguṇaṃ sampannaṃ yogyamauṣadham॥
asa2.23
anuraktaḥ śucirdakṣo buddhimān paricārakaḥ।
āḍhyo rogī bhiṣagvaśyo jñāpakaḥ satvavānapi॥
asa2.24
yadvaidye viguṇe pādā guṇavanto'pyanarthakāḥ।
sa pādahīnānapyārtān guṇavān yacca yāpayet॥
asa2.25
cikitsāyāstamevātaḥ pradhānaṃ kāraṇaṃ viduḥ।
sādhyo'sādhya iti vyādhirdvidhā tau tu punardvidhā॥
asa2.26
susādhyaḥ kṛcchrasādhyaśca yāpyo yaścānupakramaḥ।
sarvauṣadhame dehe yūnaḥ puṃso jitātmanaḥ॥
asa2.27
amarmago'lpahetvagrarūparūpo'nupadravaḥ।
atulyadūṣyadeśartuprakṛtiḥ pādasampadi॥
asa2.28
graheṣvanuguṇeṣvekadoṣamārgo navaḥ sukhaḥ।
sukhasādhyaḥ sukhopāyaḥ kālenālpena sādhyate॥
asa2.29
kṛcchrairupāyaiḥ kṛcchrastu mahadbhiśca cireṇa ca।
asādhyaliṅgasaṅkīrṇastathā śastrādisādhanaḥ॥
asa2.30
śeṣatvādāyuṣaḥ pathyairyāpyaḥ prāyo viparyaye।
datvā'lpaṃ sukhamalpena hetunā sa pratanyate॥
asa2.31
yāti nāśeṣatāṃ rogaḥ karmaṇo niyatāyuṣaḥ।
prapatanniva viṣkambhairdhāryate'trāturo hitaiḥ॥
asa2.32
paro'sādhyaḥ kriyāḥ sarvāḥ pratyākhyeyo'tivartate।
tasmādupekṣya evāsau sthito'tyantaviparyaye॥
asa2.33
bhramamohāratikaro dṛṣṭariṣṭo'kṣanāśanaḥ।
vyādhīn purā parīkṣyaivamārabheta tataḥ kriyām॥
asa2.34
svārthavidyāyaśohānimanyathā dhruvamāpnuyāt।
sādhyayorapi saṃyogo balinoryātyasādhyatām॥
asa2.35
vidyādasādhyamevātaḥ sādhyāsādhyasamāgamam।
nāsādhyaḥ sādhyatāṃ yāti sādhyo yātitvasādhyatām॥
asa2.36
pādāpacārāddaivācca yāntyavasthāntaraṃ gadāḥ।
varamāśīviṣaviṣaṃ dīptamagnimayo'pi vā॥
asa2.37
upayuñjīta na tvārttādāmiṣaṃ kṛpaṇājjanāt।
varo bhūtadayā dharma ityārtteṣu bhiṣagvaraḥ॥
asa2.38
varttate yastu siddhārthaḥ sa sarvamativarttate॥
iti dvitīyo'dhyāyaḥ
tṛtīyo'dhyāyaḥ
asa3.1
athāto dinacaryāṃ nāmādhyāyaṃ vyākhyāsyāmaḥ।
iti ha smā'hurātreyādayo maharṣayaḥ॥
asa3.2
brāhme muhūrte uttiṣṭhejjīrṇājīrṇaṃ nirūpayan।
rakṣārthamāyuṣaḥ svastho jātavegaḥ samutsṛjet॥
asa3.3
udaṅmukho mūtraśakṛddakṣiṇābhimukho niśi।
vācaṃ niyamya prayataḥ saṃvītāṅgo'vaguṇṭhitaḥ॥
asa3.4
pravarttayet pracalitaṃ na tu yatnādudīrayet।
nāmedhyamārgamṛtbhasmagosthānākīrṇagomaye॥
asa3.5
purāntikāgnivalmīkaramyotkṛṣṭacitidrume।
na nārīpūjyagorkenduvāyvannāgnijalaṃ prati॥
asa3.6
na cātiraskṛtya mahīṃ bhayāśaktyostu kāmataḥ।
navegito'nyakāryaḥ syānnājitvāsādhyamāmayam॥
asa3.7
niḥśalyāduṣṭamṛtpiṇḍīparimṛṣṭamalāyanaḥ।
abhyuddhṛtābhiḥ śucibhiradbhirmṛdbhiśca yojayet॥
asa3.8
lepagandhāpahaṃ śaucamanutpatitābindubhiḥ।
spṛṣṭvā dhātūn malānaśruvasākeśanakhāṃśyuctān॥
asa3.9
snātvā bhoktumanā bhuktvā suptvā kṣutvā surārccane।
rathyāmākramya cācāmedupaviṣṭa udaṅmukhaḥ॥
asa3.10
prāṅmukho vā viviktastho na bahirjānu nānyadṛk।
ajalpannuttarāsaṅgī svacchairaṅguṣṭhamūlagaiḥ॥
asa3.11
noddhṛtairnānato nordhvaṃ nāgnipakvairnna pūtibhiḥ।
na phenabulbudakṣārairnaikahastārpitairjalaiḥ॥
asa3.12
nādraikapāṇirnnāmedhyahastapādo na śabdavat।
vaṭāsanārkakhadirakarañjakaravīrajam॥
asa3.13
sarjārimedāpāmārgamālatīkakubhodbhavam।
kaṣāyatiktakaṭukaṃ mūlamanyadapīdṛśam॥
asa3.14
vijñātavṛkṣaṃ kṣuṇṇāgramṛjvagranthi subhūmijam।
kanīnyagrasamasthaulyaṃ sukūrccaṃ dvādaśāṅgulam॥
asa3.15
prātarbhuktvā ca yatavāgbhakṣayeddantadhāvanam।
vāpyatrivargatritayakṣaudrāktena ca gharṣayet॥
asa3.16
śanaistena tato dantān dantamāṃsānyabādhayan।
likhedanusukhaṃ jihvāṃ jihvānirlekhanena ca॥
asa3.17
tathāsyamalavairasyagandhā jihvāsyadantajāḥ।
rucivaiśadyalaghutā na bhavanti bhavanti ca॥
asa3.18
nādyādajīrṇavamathuśvāsakāsajvarārditī।
tṛṣṇāsyapākahṛnnetraśiraḥkarṇāmayī ca tat॥
asa3.19
naiva śleṣmātakāriṣṭabibhītadhavadhanvajān।
bilvavañculanirguṇḍīśigrutilvakatindukān॥
asa3.20
kovidāraśamīpīlupippaleṅgudagulgulūn।
pāribhadrakamamlīkāmocakyau śālmalīṃ śaṇam॥
asa3.21
svādvamlalavaṇaṃ śuṣkaṃ suṣiraṃ pūti picchilam।
pālāśamāsanaṃ dantadhāvanaṃ pāduke tyajet॥
asa3.22
dantān pūrvamadho gharṣet prātaḥ siñcecca locanaṃ।
toyapūrṇamukho grīṣmaśaradoḥ śītavāriṇā॥
asa3.23
praṇamya devān vṛddhāṃśca maṅgalāṣṭaśataṃ śubham।
śṛṇvan kāñcanavinyastaṃ sarpiḥ paśyedanantaram॥
asa3.24
sauvīramañjanaṃ nityaṃ hitamakṣṇostato bhajet।
locane tena bhavato manojñe sūkṣmadarśane॥
asa3.25
vyaktatrivarṇe vimale susnigdhaghanapakṣmaṇī।
cakṣustejomayaṃ tasya viśeṣātcchelaṣmato bhayam॥
asa3.26
yojayetsaptarātre'smāt srāvaṇātha rasāñjanam।
aṇutailaṃ tato nasyaṃ tato gaṇḍūṣadhāraṇam॥
asa3.27
ghanonnataprasannatvakrakandhagrīvāsyavakṣasaḥ।
sugandhivadanāḥ snigdhanisvanā vimalendriyāḥ॥
asa3.28
nirvalīpalitavyaṅgā bhaveyurnasyaśīlinaḥ।
oṣṭhasphuṭanapāruṣyamukhaśoṣadvijāmayāḥ॥
asa3.29
na syuḥ svaropaghātāśca snehagaṇḍūṣadhāraṇāt।
khadirakṣīrivṛkṣārimedāmbukavalagrahaḥ॥
asa3.30
arocakāsyavairasyamalapūtiprasekajit।
sukhoṣṇodakagaṇḍūṣairjāyate vaktralāghavam॥
asa3.31
prāyogikaṃ tato dhūmaṃ gandhamālyādi cācaret।
dhūmādasyordhvajatrūtthā na syurvātakaphāmayāḥ॥
asa3.32
añjanotkleśitaṃ nasyaiḥ kavalairnāvaneritam।
dhūmena kavalotkliṣṭaṃ kramādvātakaphaṃ jayet॥
asa3.33
gandhamālyādikaṃ vṛṣyamalakṣmīghnaṃ prasādhanam।
vāso na dhārayejjīrṇaṃ malinaṃ raktamulbaṇam॥
asa3.34
mālyaṃ na lambaṃ na bahirna raktaṃ jalajāddate।
naiva cānyena vidhṛtaṃ vastraṃ puṣpamupānahau॥
asa3.35
rucivaiśadyasaugandhyamicchanvaktreṇa dhārayet।
jātīlavaṅgakarpūrakaṅkolakaṭukaiḥ saha॥
asa3.36
tāmbūlīnāṃ kisalayaṃ hṛdyaṃ pūgaphalānvitam।
raktapittakṣatakṣīṇarūkṣotkupitacakṣuṣām।
asa3.37
viṣamūrcchāmadārtānāmapathyaṃ śoṣiṇāṃ ca tat।
pathyaṃ suptotthite bhukte snāte vānte ca mānave॥
asa3.38
dvipatraṃekaṃ pūgaṃ ca sacūrṇakhadiraṃ ca tat।
uttiṣṭheta tatotyarthamartheṣvarthānubandhiṣu॥
asa3.39
ninditaṃ dīrghamapyāyurasannihitasādhanam।
kṛṣiṃ vāṇijyāṃ gorakṣāmupāyairguṇinaṃ nṛpam॥
asa3.40
lokadvayāviruddhāṃ ca dhanārthī saṃśrayet kriyām।
muktavegaśca gamanasvapnāhārasabhāstriyaḥ॥
asa3.41
pāṇinā'labhya niṣkrāmedratnapūjyājyamaṅgalam।
sātapatrapadatrāṇo vicaredyugamātraddak॥
asa3.42
niśi cātyayike kārye daṇḍī maulī sahāyavān।
prāvṛtya paryaṭedrātrau na prāvṛtya śiro'hani॥
asa3.43
caityapūjyadhvajāśastaccāyābhasmatuṣāśucīn।
nākrāmeccharkarāloṣṭabalisnānabhuvo na ca॥
asa3.44
madhyāhne sandhyayo rātrāvardharātre catuṣpatham।
na seveta na śarvaryāṃ vṛkṣacaityaṃ na catvaram॥
asa3.45
sūnāṭavīśūnyagṛhaśmaśānāni divā'pi na।
na huṃkuryācchavaṃ pūjyaṃ praśastānmaṅgalāni ca॥
asa3.46
nāpasavyaṃ parikrāmennetarāṇyanudakṣiṇam।
catuṣpathaṃ namaskuryāt prajñātāṃśca vanaspatīn॥
asa3.47
na vyālavyādhitāśastairnādāndakṣutpipāsitaiḥ।
na cchinnapucchairnaikākṣaigāpṛṣṭhena ca na vrajet॥
asa3.48
nā'tiprage'tisāyaṃ vā na nabhomadhyage ravau।
nāsannihitapānīyo nātitūrṇaṃ na santatam॥
asa3.49
na śatruṇā nāviditairnaiko nādhārmikaiḥ saha।
dadyādvartmā'rtavṛddhastrībhāricakradvijanmane॥
asa3.50
srānabhojanapānāni vāhebhyo na+ācaret puraḥ।
nadīṃ tarenna bāhubhyāṃ nāgniskandhamabhivrajet॥
asa3.51
nā'rohodviṣamaṃ śailaṃ nāvaṃ saṃśayitāṃ tarum।
nipātayenna loṣṭena na phalena phalaṃ drumāt॥
asa3.52
na vāryamāṇaḥ praviśennādvāreṇa nā ca+āsane।
svayaṃ tiṣṭhet paragṛhe yuktaniṃdraṃ na bodhayet॥
asa3.53
na+ācaret pāṇivākpādaddaṅmeḍhredaracāpalam।
triḥ pakṣasya kacaśmaśrunakharomāṇi vardhayet॥
asa3.54
na svahastena dantairvā snānaṃ cānu samācaret।
atha jātānnapāneccho mārutaghnaiḥ sugandhibhiḥ॥
asa3.55
yathartusaṃsparśasukhaistailairabhyaṅgamācaret।
abhyaṅgo vātahā puṣṭisvapnadārḍhyabṛhatvakṛt॥
asa3.56
dagdhabhagnakṣatarujāklamaśramajarāpahaḥ।
rathākṣacarmaghaṭavat bhavantyabhyaṅgato guṇāḥ॥
asa3.57
sparśane'bhyādhiko vāyuḥsparśanaṃ ca tvagāśrayam।
tvacyaśca paramabhyaṅgo yasmāttaṃ śīlayedataḥ॥
asa3.58
śiraḥ śravaṇapādeṣu taṃ viśeṣeṇa śīlayet।
sa keśyaḥ śīlito mūrdhni kapālendiryatarpaṇaḥ॥
asa3.59
hanumanyāśiraḥ karṇaśūlaghnaṃ karṇapūraṇam।
pādābhyaṅgastu tatsthairyanidrāddaṣṭi prasādakṛt॥
asa3.60
pādasuptiśramastambhasaṅkocasphuṭanapraṇut।
varjyobhyaṅgaḥ kaphagrastaktasaṃśuddhyajīrṇibhiḥ॥
asa3.61
śarīrāyāsajananaṃ karma vyāyāma ucyate।
lāghavaṃ karmasāmarthyaṃ dīpto'gnirmedasaḥ kṣayaḥ॥
asa3.62
vibhaktaghanagātratvaṃ vyāyāmādupajāyate।
vātapittāmayī bālo vṛddho'jīrṇī ca taṃ tyajet॥
asa3.63
arddhaśaktyāniṣevyastu balibhiḥ snigdhabhojibhiḥ।
śītakāle vasante ca mandameva tato'nyadā॥
asa3.64
taṃ kṛtvā'nusukhaṃ dehaṃ marddayecca samantataḥ।
tṛṣṇā kṣayaḥ pratamako raktapittaṃ śramaḥ klamaḥ॥
asa3.65
ativyāyāmataḥ kāso jvaraścchardiśca jāyate।
vyāyāmajāgarādhvastrīhāsyabhāṣyādi sāhasaṃ॥
asa3.66
gajaṃ siṃha iva+ākarṣan bhajannati vinaśyati।
udvarttanaṃ kaphaharaṃ medasaḥ pravilāyanam॥
asa3.67
sthirīkaraṇamaṅgānāṃ tvakprasādakaraṃ param।
dīpanaṃ vṛṣyamāyuṣyaṃ snānamūrjābalapradam॥
asa3.68
kaṇḍūmalaśramasvedatandrātṛṅdāhapāpmajit।
uṣṇāmbunā'dhaḥkāyasya pariṣeko balāvahaḥ॥
asa3.69
tenaiva tūttamāṅgasya balahṛt keśacakṣuṣām।
nā'nāplutya śiraḥ snāyānna jale'lpe na śītale॥
asa3.70
nodakāvataraṇasvapnān nagno na ca+ācaret।
pañcapiṇḍānanuddhṛtya na snāyāt paravāriṇi॥
asa3.71
nātmānamīkṣeta jale na taṭastho jalāśayam।
na pratisphālayedambu pāṇinā caraṇena vā॥
asa3.72
snātvā na mṛjyāt gātrāṇi dhunuyānna śiroruhān।
nivasītā'rdra eva+āśu soṣṇīṣe dhautavāsasī॥
asa3.73
na tvambaraṃ pūrvadhṛtaṃ na ca tailavase spṛśet।
vāso'nyadanyacchayane nirgame devatārccane॥
asa3.74
snānamarditanetrāsyakarṇarogātisāriṣu।
ādhmānapīnasājīrṇabhuktavatsu ca garhitam॥
asa3.75
annapānavidhānena bhuñjītānnaṃ vinā'tyayāt।
abhinandya prasannātmā hutvā datvā ca śaktitaḥ॥
asa3.76
pākaṃ sajalamekānte yathāsukhamitiśruvan।
prayacchetsarvamuddiśya pācayennā'nnamātmane॥
asa3.77
nā'nnamadyānmumūrṣūṇāṃ mṛtānāṃ duḥkhajīvināṃ।
strījitaklībapatitakrūraduṣkṛtakāriṇāṃ॥
asa3.78
gaṇārigaṇikāsatradhūrttānnāpaṇikañca na।
notsaṅge bhakṣayet bhakṣyān jalaṃ nāñjalinā pibet॥
asa3.79
sarvañca tilasambaddhaṃ nā'dyādastamite ravau।
na bhuktamātra āsyenna niṣiddhaṃ bhajetsukhaṃ॥
asa3.80
dharmottarābhirarthyābhiḥ kathābhistriguṇātmabhiḥ।
madhyaṃ dinasya gamayediṣṭaśiṣṭasahāyavān॥
asa3.81
na lokabhūpavidviṣṭairna saṅgaccheta nāstikaiḥ।
kalivairarucirna syāt dhīraḥ sampadvipattiṣu॥
asa3.82
śrutādanyatra santuṣṭastatraiva ca kutūhalī।
kṣāntimān dakṣiṇo dakṣaḥ susamīkṣitakāryakṛt॥
asa3.83
hrīmān dhīmān mahotsāhaḥ saṃvibhāgī priyātithiḥ।
akṣudravṛttirgambhīraḥ sādhurāśritavatsalaḥ॥
asa3.84
dātā pitṛbhyaḥ piṇḍasya yaṣṭā hotā kṛpātmakaḥ।
anujñātā suvārtānāṃ dīnānāmanukampakaḥ॥
asa3.85
āśvāsakārī bhītānāṃ kruddhānāmanunāyakaḥ।
pūrvābhibhāṣī sumukhaḥ suśīlaḥ pūjyapūjakaḥ॥
asa3.86
vittabandhuvayovidyāvṛttaiḥ pūjyā yathottaram।
ātmadruhamamaryādaṃ mūḍhamujjhitasatpatham॥
asa3.87
sutarāmanukampeta narakārciṣmadindhanam।
dharmyamarthyaṃ priyaṃ tathyaṃ mitaṃ pathyaṃ vadedvacaḥ॥
asa3.88
nā+ātmānamavajānīyānna stūyānna ca pīḍayet।
na hīnānavamanyet vṛttārthāṅgabalaśrutaiḥ॥
asa3.89
nā'runtudaḥ syānna krūro na tīkṣṇo no'patāpavān।
hetāvīrṣyenna tu phale pāpaṃ pāpe'pi nācaret॥
asa3.90
parasya daṇḍaṃ nodyacchet kruddho nainaṃ nipātayet।
anyatraputrācchiṣyādvā śāsanārhāddhitāśayaḥ॥
asa3.91
nṛtyavāditragītādi nolbaṇāmācaret kriyām।
prasiddhakeśavāgveṣaśamasāntvaparāyaṇaḥ॥
asa3.92
ūrdhvaṃ nābheḥ śarīrasya spṛśonnā'dharavāsasā।
na kuryānmithunībhūya śaucaṃ prati vilambanam॥
asa3.93
nā'saṃvṛtamukho hāsyakṣavotgāravijṛmbhaṇam।
pāṇidvayena yugapat kaṇḍūyennātmanaḥ śiraḥ॥
asa3.94
vahenna bhāraṃ śirasā yugapaccāgnivāhiṇī।
nāsikāṃ na vikuṣṇīyāddaśanānna vighaṭṭayet॥
asa3.95
kuryādvilekhanacchedabhedāsphoṭanamardanam।
pādaṃ pādena nā'krāmenna kaṇḍūyenna śaucayet॥
asa3.96
na kāṃsyabhājane tau ca nopaviṣṭaḥ prasādhayet।
abhīkṣṇaṃ nirmalān dadhyānnakhapādamalāśayān॥
asa3.97
nā'samiddhamupāsīta hutāśaṃ naiva cāśuciḥ।
nā'nuvātaṃ na vivṛto na klānto nā'nyamānasaḥ॥
asa3.98
dhamennā'syena na skandennā'dhaḥ kuryānna pādataḥ।
satataṃ na nirīkṣeta calasūkṣmāpriyāṇi ca॥
asa3.99
nāpraśastaṃ na viṇmūtraṃ na darpaṇamamārjitam।
udyantamastamāyāntaṃ tapantaṃ pratimāgatam॥
asa3.100
uparaktaṃ ca bhāsvantaṃ vāsasā vā tirohitam।
nā'nyadapyatitejasvi na kruddhabhya gurormukham॥
asa3.101
striyaṃ stravantīṃ nodakyāṃ na nagnāṃ nā'nyasaṅgatām।
na patnīṃ bhojanasvapnakṣutajṛmbhādurāsane॥
asa3.102
śayīta naikaśayane na cāśnīyāstayā saha।
tāmanīrṣyaṃśca gopāyet svairiṇīṃ nādhivāsayet॥
asa3.103
nocchiṣṭastārakārāhutuhināśudivākarān।
paśyenna yāyānna paṭhenna svapyānna spṛśechiraḥ॥
asa3.104
pāyayantīṃ carantīṃ vā nānyasmai gāṃ nivedayet।
arkendupariveṣolkāśatakratudhanūṃṣi ca॥
asa3.105
nānyaddevārcane karma kuryāddhāvenna varṣati।
tithiṃ pakṣasya na brūyāt nakṣatrāṇi na nirdiśet॥
asa3.106
na+ātmano janmalagnarkṣadhanasāraṃ gṛhe malam।
prakāśayennāvamānaṃ na ca niḥsneatāṃ prabhoḥ॥
asa3.107
purovātātaparajastuṣāraparuṣānilān।
anṛjuḥ kṣavathūdrārakāsasvapnānnamaithunam॥
asa3.108
saśabdamalinaṃ hastabhrūnetrotkṣepavāditām।
kūlacchāyāṃ surāpānaṃ vyāladaṃṣṭriviṣāṇinaḥ॥
asa3.109
hīnānāryātinipuṇasevāṃ vigrahamuttamaiḥ।
sandhyāsvabhyavahārastrīsvapnādhyayanacintanam॥
asa3.110
ārogyajīvitaiśvaryavidyāsu sthiramānitām।
toyāgni pūjyamadhyena yānaṃ dhūmaṃ śavāśrayam॥
asa3.111
madyātisaktiṃ vistraṃbhasvātantrye strīṣu ca tyajet।
naikāhamapyadhivasedvāstu tacchāstragarhitam॥
asa3.112
na deśaṃ vyādhibahulaṃ nāvaidyaṃ nāpyanāyakam।
nādharmijanabhūyiṣṭhaṃ nopasṛṣṭaṃ na parvatam॥
asa3.113
vaset prājyāmbubhaiṣajyasamit puṣpatṛṇendhane।
subhikṣakṣemaramyānte paṇḍitairmaṇḍite pure॥
asa3.114
narāmarāṇāṃ siddhānāṃ śāstrāṇāñcājugupsakaḥ।
ādhārakastrivargasya yathāyogyaṃ janasya ca॥
asa3.115
daśa karmapatānrakṣan jayannabhyantarānarīn।
hiṃsāsteyānyathākāmaṃ paiśunyaṃ paruṣānṛtam॥
asa3.116
saṃbhinnalāpaṃ vyāpādamabhidhyāṃ dṛgviparyayam।
pāpaṃ karmetidaśadhā kāyavāṅmānasaistyayet॥
asa3.117
paropaghātakriyayā varjayedārjanaṃ śriyaḥ।
arthānāṃ dharmalabdhānāmadātā'pihyasambhavāt॥
asa3.118
svargāpavargavibhavānayatnenādhitiṣṭhati।
sāyaṃ bhuktvā laghu hitaṃ samāhitamanāḥ śuciḥ॥
asa3.119
śāstāramanusaṃsmṛtya svacaryāṃ cātha saṃviśet।
deśe śucāvanākīrṇe dvitrāptaparicārakaḥ॥
asa3.120
yuktopadhānaṃ svāstīrṇaṃ vistīrṇāviṣamaṃ sukham।
jānutulyaṃ mṛdu śubhaṃ seveta śayanāsanam॥
asa3.121
prāgdakṣiṇaśirāḥ pādāvakurvāṇo gurūn prati।
pūrvāparadiśo bhāge dharmamevānucintayan॥
asa3.122
ādadīta sadā dehāditthaṃ sāramasārataḥ।
bibhyat pratikṣaṇaṃ mṛtyorayathātathaceṣṭitāt॥
asa3.123
ārogyavibhavaprajñāvayodharmakriyāvataḥ।
sukhamāyurhitaṃ coktaṃ viparītaṃ viparyaye॥
asa3.124
sarvatejonidhānaṃ hi nṛpa ityucyate bhuvi।
adūṣayanmanastasmāt bhaktimāṃstamupācaret॥
asa3.125
paryastikopāśrayakopahāsavivādaniṣṭhīvanajṛmbhaṇāni।
sarvāḥ prakṛtyabhyadhikāśca ceṣṭāstatsannidhāne parivarjayettu॥
asa3.126
satvādyavasthā vividhāśca tāstāḥ samyak samīkṣyā+ātmahitaṃ vidadhyāt।
anyo'pi yaḥ kaścidihā'sti mārgo hitopadeśeṣu bhajeta taṃ ca॥
asa3.127
iti caritamupetaḥ sarvajīvopajīvyaṃ prathitapṛthuguṇaudho rakṣito devatābhiḥ।
samadhikaśatajīvī nirvṛtaḥ puṇyakarmā vrajati sugatinimno dehabhede'pi tuṣṭim॥
iti tṛtīyo'dhyāyaḥ
caturtho'dhyāyaḥ
asa4.1
athāta ṛtucaryāṃ vyākhyāsyāmaḥ।
iti hasmāhurātreyādayo maharṣayaḥ॥
asa4.2
kālo hi nāma bhagavānanādinidhano yathopacitakarmānusārī।
yadanurodhādādityādayaḥ khādayaśca mahābhūtaviśeṣāstathā tathā vipariṇamanto janmavatāṃ janmamaraṇasyarturasavīryadopadehabalavyāpatsaṃ padāṃ ca kāraṇatvaṃ patyayatāṃ pratipadyante॥
asa4.3
sa mātrākāṣṭhākalānāḍikāmuhūrtayāmāhorātrapakṣamāsartvayanavarṣabhedena dvādaśadhā vibhajyate॥
asa4.4
tatrākṣinimeṣo māntrā। tāḥ pañcadaśa kāṣṭhā tāstriṃśat kalā। tāḥ sadaśabhāgā viṃśatirnāḍikā। nāḍikādvayaṃ muhūrtaśca। te tulyarātrindive rāśibhāge catvāraḥ pādonā yāmaḥ। taiścaturbhiraho rātriśca। pañcadaśāhorātrāḥ pakṣaḥ। pakṣadvayaṃ māsaḥ sa śuklāntaḥ। tairmārgaśīrṣādibhirdvisaṃkhyaiḥ kramāddhemantaśiśiravasantagrīṣmavarṣaśaradākhyāḥ ṣaḍṛtavo bhavanti। teṣu śiśirādayastrayo raverudagayanamādānañca śeṣā dakṣiṇāyanaṃ visargaśca। tāvādānavisargau varṣam॥
asa4.5
tayorādānamāgneyam। tasmin khalu kālasvabhāvamārgaparigṛhīto'tyarthopṇagabhastijālamaṇḍalo'rkastatsaṃparkādvāyavaśca tīvrarūkṣāḥ somajaṃ guṇamupaśoṣayanto jagataḥ snehamādadānā ṛtukrameṇo pajanitaraukṣyā rūkṣān rasāṃstiktakaṣāyakaṭukānabhiprabalayanto nṛṇāṃ daurbalyamāvahanti॥
asa4.6
vasargastu saumyaḥ। tasminnapi kālamārgameghavātavarṣābhihataprabhāve dakṣiṇāyanage'rke śaśini cāvyāhatabale śiśirābhirbhābhiḥ śaśvadāpyāyamāne māhendrasalila praśānta santāpe jagatyarūkṣā rasāḥ pravardhante'mlalavaṇamadhurā yathākramaṃ balaṃ copacīyate nṛṇāmiti॥
asa4.7
bhavati cātra hemante śiśire cāgryaṃ visargādānayorbalam। śaradvasantayormadhyaṃ hīnaṃ varṣānidāghayoḥ॥
asa4.8
dhūmadhūmrarajomandāstuṣārāvilamaṇḍalāḥ।
digādityā marucchaityāduttaro romaharṣaṇaḥ॥
asa4.9
lodhrapriyaṅgupunnāgalavalyaḥ kusumojvalāḥ।
dṛptā gajājamahiṣavājivāyasasūkarāḥ॥
asa4.10
himānīpaṭalacchannā līnamīnavihaṅgamāḥ।
nadyaḥ sabāṣpāḥ soṣmāṇaḥ kūpāpaśca himāgame॥
asa4.11
dehoṣmāṇo viśanto'ntaḥ śīte śītānilāhatāḥ।
jaṭhare piṇḍitoṣmāṇaṃ prabalaṃ kurvate'nalam॥
asa4.12
visarge balināṃ prāyaḥ svabhāvādigurukṣamam।
bṛṃhaṇānyannapānāni yojayettasya yuktaye॥
asa4.13
anindhano'nyathā sīdedatyudīrṇatayā'thavā।
dhātūnapi pacedasya tatasteṣāṃ kṣayānmarut॥
asa4.14
tejaḥ sahacaraḥ kupyecchītaḥ śīte viśeṣataḥ।
ato hime bhajetsnigdhān svādvamlalavaṇānrasān॥
asa4.15
bileśayaudakānūpaprasahānāṃ bhṛtāni ca।
māṃsāni guḍapiṣṭotthamadyānyabhinavāni ca॥
asa4.16
māṣekṣukṣīravikṛtivasātailanavaudanān।
vyāyāmodvartanābhyaṅgasvedadhūmāñjanātapān॥
asa4.17
sukhodakaṃ śaucavidhau bhūmigarbhagṛhāṇi ca।
sāṅgārayānāṃ śayyāṃ ca kuthakambalasaṃskṛtām॥
asa4.18
kuṅkumenānuliptāṅgo guruṇā'garuṇā'pi vā।
laghūṣṇaiḥ prāvṛtaḥ svapyāt kāle dhūpādhivāsitaḥ॥
asa4.19
pīnāṅganāṅgasaṃsaṅganivāritahimānilaḥ।
śiśire śītamadhikaṃ meghamāutavarṣajam॥
asa4.20
raukṣyaṃ ca+ādānajaṃ tasmāt kāryaḥ pūrvo'dhikaṃ vidhiḥ।
vasante dakṣiṇo vāyurātāmrakiraṇo raviḥ॥
asa4.21
navapravālatvakpatrāḥ pādapāḥ kakubho'malāḥ।
kiṃśukāśokacūtādivanarājivirājitāḥ॥
asa4.22। kokilālikulālāpakalakolāhalākulāḥ।
śiśire sañcitaḥ śleṣmā dinakṛdbhābhirīritaḥ॥
asa4.23
tadā prabādhamāno'gniṃ rogān prakurute bahūn।
ato'smiṃstīkṣṇavamanadhūmagaṇḍūṣanāvanam॥
asa4.24
vyāyāmodvarttanakṣaudrayavagodhūmajāṅgalān।
seveta suhṛdudyānayuvatīśca manoramāḥ॥
asa4.25
snātaḥ svalaṅkṛtaḥ sragvī candanāgarurūṣitaḥ।
vicitrāmatravinyastān sahakārotpalāṅkitān॥
asa4.26
nigadāṃśca+āsavāriṣṭaśīdhumārdvīkamādhavān।
kvathitaṃ mustaśuṇṭhyambu sārāmbhaḥ kṣaudravāri vā॥
asa4.27
guruśītadivāsvapnasnigdhāmlamadhurāṃstyajet।
grīṣme'tasīpuṣpanibhastīkṣṇāṃśurdāvadīpitāḥ॥
asa4.28
diśo jvalanti bhūmiśca māruto naiṛtaḥ sukhaḥ।
pavanātapasaṃsvedairjantavo jvaritā iva॥
asa4.29
tāpārtatuṅgamātaṅgamahiṣaiḥ kaluṣīkṛtāḥ।
divākarakarāṅgāranikarakṣapitāmbhasaḥ॥
asa4.30
pravṛddharodhaso nadyaḥ cchāyāhīnā mahīruhāḥ।
viśīrṇajīrṇaparṇāśca śuṣkavalkalatāṅkitāḥ॥
asa4.31
ādatte jagatastejastada+ādityo bhṛśaṃ yataḥ।
vyāyāmātapakaṭvamlalavaṇoṣṇaṃ tyajedataḥ॥
asa4.32
madyaṃ na sevyaṃ svalpaṃ vā sevyaṃ subahuvāri vā।
anyathā śophaśaithilyadāhamohān karoti tat॥
asa4.33
navamṛdbhājanasthāni hṛdyāni surabhīṇi ca।
pānakāni samanthāni sitāḍhyāni himāni ca॥
asa4.34
svādu śītaṃ dravaṃ cānnaṃ jāṅgalānmṛgapakṣiṇaḥ।
śālikṣīraghṛtadrākṣānālikerāmbuśarkarāḥ॥
asa4.35
tālavṛntānilān hārān srajaḥ sakamalotpalāḥ।
tanvīrmṛṇālavalayāḥ kāntāścandanarūṣitāḥ॥
asa4.36
sarāṃsi vāpiḥ saritaḥ kānanāni himāni ca।
surabhīṇi niṣeveta vāsāṃsi sulaghūni ca॥
asa4.37
niṣpatadyantrasalile svapyāddhārāgṛhe divā।
rātrau ca+ākāśatalake sugandhikusumāstṛte॥
asa4.38
karpūracandanārdrāṅgo viralānaṅgasaṅgamaḥ।
varṣāsu vāruṇo vāyuḥ sarvasasyasamudgamaḥ॥
asa4.39
bhinnendranīlanīlābhravṛndamandāvilaṃ nabhaḥ।
dīrghikānavavāryaughamagnasopānapaṅktayaḥ॥
asa4.40
vāridhārābhṛśāghātavikāsitasaroruhāḥ।
saritaḥ sāgarākārā bhūravyaktajalasthalā॥
asa4.41
mandrastanitajīmūtaśikhidarduranāditā।
indragopadhanuḥkhaṇḍavidyududyotadīpitā॥
asa4.42
paritaḥ śyāmalatṛṇā silindhrakuṭajojvalā।
tadādānābale dehe mande'gnau bādhite punaḥ॥
asa4.43
vṛṣṭibhūbāṣpatoyāmlapākaduṣṭaiścalādibhiḥ।
bastikarma niṣeveta kṛtasaṃśodhanakramaḥ॥
asa4.44
purāṇāśāligodhūmayavān yūṣarasaiḥ kṛtaiḥ।
nigadaṃ madirāriṣṭamārdvīkaṃ svalpamambu vā॥
asa4.45
divyaṃ kvathitakūpotthaṃ cauṇḍaṃ sārasameva vā।
vṛṣṭivātākuletvanhi bhojanaṃ kledavātajit॥
asa4.46
pariśuṣkaṃ laghusnigdhamuṣpāmlalavaṇaṃ bhajet।
prāyo'nnapānaṃ sakṣaudraṃ saṃskṛtaṃ ca ghanodaye॥
asa4.47
asarīsṛpabhūbāṣpaśītamārutaśīkaram।
sāgniyānaṃ ca bhavanaṃ nirdaṃśamaśakonduram॥
asa4.48
pragharṣodvartanasnānadhūmagandhāgarupriyaḥ।
yāyāt kareṇumukhyābhiścitrasragvastrabhūṣitaḥ॥
asa4.49
nadījalodamanthāhaḥ svapnātidravamaithunam।
tuṣārapādacaraṇavyāyāmārkakarāṃstyajet॥
asa4.50
śaradi vyoma śubhrābhraṃ kiñcit paṅkāṅkitā mahī।
prakāśakāśasaptāhvakumudā śāliśālinī॥
asa4.51
vikṣiptatīkṣṇakiraṇo meghaughavigamādraviḥ।
babhruvarṇo'tivimalāḥ krauñcamālākulā diśaḥ॥
asa4.52
kamalāntarasaṃlīnamīnahaṃsāṃsaghaṭṭanaiḥ।
taraṅgabhaṅgāni sarāṃsi vimalāni ca॥
asa4.53
varṣāśītocitāṅgānāṃ sahasaivārkaraśmibhiḥ।
taptānāṃ sañcitaṃ pūrvaṃ tadā pittaṃ prakupyati॥
asa4.54
śastaṃ tiktahaviḥpānaṃ vireko'srasrutiḥ sadā।
śītaṃ laghvannapānaṃ ca kaṣāyasvādutiktakam॥
asa4.55
śāliṣaṣṭikagodhūmayavamudgasitāmadhu।
paṭolāmalakaṃ drākṣā jāṅgalaṃ kṣudvatāṃ bhṛśam॥
asa4.56
divā divākarakarairniśākarakaraurnīśi।
santaptaṃ hlāditaṃ toyamagastyenāviṣīkṛtam॥
asa4.57
nirmalaṃ śuci kālena pakvaṃ pāne'mṛtopamam।
haṃsaughapakṣavikṣepabhramatbhramarapaṅktiṣu॥
asa4.58
susaroruhasevyāsu sarasīṣu plaveta ca।
laghuśuddhāmbaraḥ sragvī śītośīravilepanaḥ॥
asa4.59
seveta candrakiraṇān pradoṣe saudhamāśritaḥ।
tṛptidadhyātapakṣāravasātailapuronilān॥
asa4.60
tīkṣṇamadyadivāsvapnatuṣārāṃśca vivarjayet।
nityaṃ sarvarasābhyāsaḥ svasvādhikyamṛtāvṛtau॥
asa4.61
rtvorantādisaptāhāvṛtusandhiriti smṛtaḥ।
tatra pūrvo vidhistyājyaḥ sevanīyo'paraḥ kramāt॥
asa4.62
asātmyajā hi rogāḥ syuḥ sahasā tyāgaśīlanāt।
rtuṣvevaṃvidheṣveṣa vidhiḥ svāsthye ca dehināṃ॥
asa4.63
nirdiśyate'nyarūpeṣu viruddhājñāniko vidhiḥ।
māsarāśisvarūpākhyamṛtoryallakṣaṇatrayam॥
asa4.64
yathottaraṃbhajeccaryāṃ tatra tasya balāditi॥
iti caturtho'dhyāyaḥ
pañcamo'dhyāyaḥ
asa5.1
athāto rogānutpādanīyaṃ nāmādhyayaṃ vyākhyāsyāmaḥ।
itihasmāhurātreyādayo maharṣayaḥ॥
asa5.2
vegān nadhārayedvātaviṇmūtrakṣavatṛṭkṣudhām।
nidrākāsaśramaśvāsajṛmbhāśrucchardiretasām॥
asa5.3
adhovātasya rodhena gulmodāvartarukklamāḥ।
vātamūtraśakṛtsaṅgaddaṣṭyagnivadhahṛdgadāḥ॥
asa5.4
śakṛtaḥ piṇḍikodveṣṭapratiśyāyaśirorujaḥ।
ūrdhvavāyuḥ parīkarto hṛdayasyoparodhanam॥
asa5.5
mukhena viṭpravṛttiśca pūrvoktāścāmayāḥ smṛtāḥ।
aṅgabhaṅgāśmarībastimeḍhravaṃkṣaṇavedanāḥ॥
asa5.6
mūtrasya rodhāt pūrve ca prāyo rogāḥ tadauṣadham।
vartyabhyaṅgavagāhāśca svedanaṃ bastikarma ca॥
asa5.7
annapānaṃ ca viḍbhedi viḍrodhottheṣu yakṣmasu।
mūtrajeṣu tu pāne ca prāgbhaktaṃ śasyeta ghṛtam॥
asa5.8
jīrṇāntikaṃ cottamayā mātrayā yojanādvayam।
avapīḍakametacca saṃjñitaṃ dhāraṇāt punaḥ॥
asa5.9
udgārasyāruciḥ kampo vibandho hṛdayorasoḥ।
ādhmānakāsahidhmāśca hidhmāvattatra bheṣajam॥
asa5.10
śirortīndriyadaurbalyamanyāstambhārditaṃ kṣuteḥ।
tīkṣṇadhūmāñjanāghrāṇanāvanārkavilokanaiḥ॥
asa5.11
pravartayet kṣutiṃ saktāṃ svedābhyaṅgau ca śīlayet।
yojyaṃ vātaghnamannaṃ ca ghṛtaṃ cauttarabhaktikam॥
asa5.12
śoṣāṅgasādabadhiryasammohabhramahṛdgadāḥ।
tṛpṇāyā nigrahāttatra śītaḥ sarvo vidhirhitaḥ॥
asa5.13
aṅgabhaṅgāruciglānikārśyaśūlabhramāḥ kṣudhaḥ।
tatra yojyaṃ laghu snigdhamuṣṇamalpaṃ ca bhojanam॥
asa5.14
nidrāyā mohamūrdhākṣigauravālasyajṛmbhikāḥ।
aṅgamardaśca tatreṣṭaḥ svapnaḥ saṃvāhanāni ca॥
asa5.15
kāsasya rodhāttadvṛddhiḥ śvāsārucihṛdāmayāḥ।
śoṣo hidhmā ca kāryo'tra kāsahā sutarāṃ vidhiḥ॥
asa5.16
gulmahṛdrogasammohāḥ śramaśvāsādvidhāritāt।
hitaṃ viśramaṇaṃ tatra vātaghnaśca kriyākramaḥ॥
asa5.17
jṛmbhāyāḥ kṣavavadrogāḥ sarvaścānilajidvidhiḥ।
pīnasākṣiśirohṛdruṅmanyāstambhārucibhramāḥ॥
asa5.18
sagulmā bāṣpatastatra svapno madyaṃ priyāḥ kathāḥ।
visarpakoṭhakuṣṭhākṣikaṇḍūpāṇḍvāmayajvarāḥ॥
asa5.19
sakāsaśvasahṛllāsavyaṅgaśvayathavo vameḥ।
gaṇḍūṣadhūmānāhāraṃ rukṣaṃ bhuktvā tadudvamaḥ॥
asa5.20
vyāyāmaḥ srutirasrasya śastaṃ cātra virecanam।
sakṣāralavaṇaṃ tailamabhyaṅgārthe ca śasyate॥
asa5.21
śukrāttatsravaṇaṃ guhyavedanāśvayathujvarāḥ।
hṛdvyathā mūtrasaṅgāṅgabhaṅgavardhmāśmaṣaṇḍhatāḥ॥
asa5.22
tāsracūḍasurāśalibastyabhyaṅgāvagāhanam।
bastiśuddhikaraiḥ siddhaṃ bhajet kṣīraṃ priyāḥ striyaḥ॥
asa5.23
tatra seveta sarvaṃ ca varjayedvegadhāriṇam।
viḍvāminaṃ parikliṣṭaṃ kṣīṇaṃ tṛṭchūlapīḍitam॥
asa5.24
rogāḥ sarve'pi jāyante vegodīraṇadhāraṇaiḥ।
nirdiṣṭaṃ sādhanaṃ tatra bhūyiṣṭhaṃ ye tu tān prati॥
asa5.25
tataścānekadhā prāyaḥ pavano yat prakupyati।
annapānauṣadhaṃ tasya yuñjītāto'nulomanam॥
asa5.26
kramādapāmapi maṇau paṅko'vaśyaṃbhavatyataḥ।
uttiṣṭheta yathākālaṃ malānāṃ śodhanaṃ prati॥
asa5.27
cayakāṣṭhāmupāruhya kurvate te hyupekṣitāḥ।
prāyaśaḥ sucireṇāpi bheṣajadveṣiṇogadān॥
asa5.28
atisthaulyāgnisadanamehakuṣṭhahṛtaujasaḥ।
srotorodhākṣavibhraṃśaśvāsaśvayathupāṇḍutāḥ॥
asa5.29
āmorustambhajaṭharakṛcchrālasakadaṇḍakān।
cchardigaṇḍakṛmigranthitandrāduḥsvapnadarśanam॥
asa5.30
kaṇṭhāmayān mūrddharujaṃ praṇāśaṃ buddhinidrayoḥ।
tejovarṇabalānāṃ ca tṛpyato bṛṃhaṇairapi॥
asa5.31
ucitairapi cāhārairyasmādasya vahanti na।
doṣopaliptavadanā rasaṃ rasavahāḥ sirāḥ॥
asa5.32
vamanādīnato yuñjyāt svasthasthaiva yathāvidhi।
doṣāḥ kadācit kupyanti jitā laṅghanapācanaiḥ॥
asa5.33
ye tu saṃśodhanaiḥ śuddhā na teṣāṃ punarudbhavaḥ।
yathākramaṃ yathāyogamata ūrdhvaṃ prayojayet॥
asa5.34
rasāyanāni siddhāni vṛṣyayogāṃśca kālavit।
bheṣajakṣapite pathyamāhārairbṛṃhaṇaṃ kramāt॥
asa5.35
śāliṣaṣṭikagodhūmamāṃsakṣīraghṛtādibhiḥ।
hṛdyadīpanabhaiṣajyasaṃyogādrucipaktidaiḥ॥
asa5.36
sābhyaṅgodvartanasnānanirūhasnehabastibhiḥ।
tathā sa labhate śarma sarvapāvakapāṭavam॥
asa5.37
dhīvarṇendriyavaimalyaṃ vṛṣatāṃ dairghyamāyuṣaḥ।
ye bhūtaviṣavāyvagnikṣatabhaṅgādisambhavāḥ॥
asa5.58
kāmakrodhabhayādyāśca te syurāgantavo gadāḥ।
tyāgaḥ prajñāparādhānāmindriyopaśamaḥ smṛtiḥ॥
asa5.59
deśakālātmavijñānaṃ sadvṛttasyānuvartanam।
atharvavihitā śāntiḥ pratikūlagrahārcanam॥
asa5.60
bhūtādyasyarśanopāyo nirdiṣṭaśca pṛthak pṛthak।
anutpatyai samāsena vidhireṣa pradarśitaḥ॥
asa5.61
nijāgantuvikārāṇāmutpannānāṃ ca śāntaye॥
asa5.62
śītodbhavaṃ doṣacayaṃ vasante viśodhayan grīṣmajamabhrakāle।
ghanātyaye vārṣikamāśu samyak prāpnoti rogānṛtujān na jātu॥
asa5.63
nityaṃ hitāhāravihārasevī samīkṣyakārī viṣayeṣvasaktaḥ।
dātā samaḥ satyaparaḥ kṣamāvānāptopasevī ca bhavatyarogaḥ॥
asa5.64
artheṣvalabhyeṣvakṛtaprayatnaṃ kṛtādaraṃ nityamapāyavatsu।
jitendriyaṃ nānupatānti rogāstatkālayuktaṃ yadi nāsti daivam॥
asa5.65
kāle'nukūlo viṣayā manojñā dharmyāḥ kriyāḥ karma sukhānubandhi।
sattvaṃ vidheyaṃ viśadā ca buddhirbhavanti dhīrasya sadā sukhāya॥
iti pañcamo'dhyāyaḥ
ṣaṣṭho'dhyāyaḥ
asa6.1
athātodravadravyavijñānīyaṃ nāmādhyāyaṃ vyākhyāsyāmaḥ।
iti hasmāhurātreyādayo maharṣayaḥ॥
asa6.2
jīvanaṃ tarpaṇaṃ hṛdyaṃ hlādi buddhiprabodhanam।
tanvavyaktarasaṃ mṛṣṭaṃ śītaṃ śucyamṛtopamam॥
asa6.3
sūryodhdṛtapramuktatvāllaghu vātakaṃphāpaham।
śaityajīvanasaumyatvaiḥ pittaraktaviṣārtijit॥
asa6.4
gaṅgāmbu nabhaso bhraṣṭaṃ tvarkendumārutaiḥ।
hitāhitatve tat bhūyo deśakālāvapekṣate॥
asa6.5
yenābhivṛṣṭamamalaṃ śālyannaṃ rājatasthitam।
aklinnamavivarṇaṃ vā tat peyaṃ gāṅgamanyathā॥
asa6.6
sāmudraṃ tanna pātavyaṃ māsādāśvayujādvinā।
khātadhautaśilāpṛṣṭhavastrādibhyaścyutaṃ jalam॥
asa6.7
hemamṛnmayapātrasthamavipannaṃ sadā pibet।
tadabhāve ca bhūmiṣṭhamāntarikṣānukāri yat॥
asa6.8
śvete kaṣāyaṃ tatsvādu kṛṣṇe tiktaṃ ca pāṇḍure।
nīle kaṣāyamadhuraṃ deśe lavaṇamūṣare॥
asa6.9
sakṣāraṃ kapile miśraṃ miśre'thāmbuguṇādhike।
madhuraṃ lavaṇāmlaṃ tu bhavetbhūmiguṇādhike॥
asa6.10
tejodhike tiktakaṭu kaṣāyaṃ pavanādhike।
divyānukāri tvavyaktarasatvāt khaguṇādhike॥
asa6.11
śucipṛthvasitaśvete deśe cārkānilāhatam।
kaupasārasatāṭākacauṇḍaprāsravaṇaudbhidam॥
asa6.12
vāpīnadītoyamiti tat punaḥ smṛtamaṣṭadhā।
sakṣāraṃ pittakṛt kaupaṃ dīpanānnātivātalam॥
asa6.13
sārasaṃ svādu laghu ca tāṭākaṃ guru vātalam।
cauṇḍaṃ tu pittalaṃ doṣaharaṃ prāsravaṇodakam॥
asa6.14
audbhidaṃ svādu pittaghnaṃ svādu vāpījalaṃ gaghu।
nādeyaṃ vātalaṃ rūkṣaṃ kaṭukaṃ ca tadādiśet॥
asa6.15
dhanvānūpamahīdhrāṇāṃ sāmīpyāt gurulāghavam।
paścimodadhigāḥ śīghravahā yāścāmalodakāḥ॥
asa6.16
pathyāḥ samāsāttā nadyo viparītāstato'nyathā।
upalāsphālanākṣepavicchedaiḥ kheditodakāḥ॥
asa6.17
himavanmalayodbhūtāḥ pathyāstā eva ca sthitāḥ।
krimiślīpadahṛtkaṇṭhaśirorogān prakurvate॥
asa6.18
prācyāvantyaparāntotthā durnāmāni mahendrajāḥ।
udaraślīpadātaṅkān sahyavindhyabhavāḥ punaḥ॥
asa6.19
kuṣṭhapāṇḍuśirorogān doṣaghnyaḥ pāriyātrajāḥ।
balapauruṣakāriṇyaḥ sāgarāmbhastridoṣakṛt॥
asa6.20। kīṭāhimūtraviṭkothatṛṇajālotkarāvilam।
paṅkapaṅkajaśaivālahaṭhaparṇādisaṃstṛtam॥
asa6.21
sūryendupavanādṛṣṭaṃ juṣṭaṃ ca kṣudrajantubhiḥ।
abhivṛṣṭaṃ vivarṇaṃ ca kaluṣaṃ sthūlaphenilam॥
asa6.22
virasaṃ gandhavattaptaṃ dantagrāhyatiśaityataḥ।
anārtavaṃ ca yaddivyamārtavaṃ prathamaṃ ca yat॥
asa6.23
lūtāditantuviṇmūtraviṣasaṃśleṣadūṣitam।
tat kuryāt snānapānābhyāṃ tṛṣṇādhmānodarajvarān॥
asa6.24
kāsāgnisādābhiṣyandakaṇḍūgaṇḍādikānataḥ।
tadvarjayedabhave vā toyasyānyasya śasyate॥
asa6.25
ghanavastraparisrāvaiḥ kṣudrajantvabhirakṣaṇam।
vyāpannasyāsya tapanamagnyarkāyasapiṇḍakaiḥ॥
asa6.26
parṇīmūlabisagranthimuktākatakaśaivalaiḥ।
vastragomedakābhyāṃ vā kārayettatprasādanam॥
asa6.27
pāṭalākaravīrādikusumairgandhanāśanam।
pānīyaṃ na tu pānīyaṃ pānīye'nyapradeśaje॥
asa6.28
ajīrṇe kvathitaṃ cā++āme pakve jīrṇe'pi netarat।
śīte vidhirayaṃ tapte tvajīrṇe śiśiraṃ tyajet॥
asa6.29
pānīyaṃ prāṇināṃ prāṇā viśvameva ca tanmayam।
ato'tyantaniṣedhena na kvacidvāri vāryate॥
asa6.30
āsyaśoṣāṅgasādādyā mṛtyurvā tadalābhataḥ।
na hi toyādvinā vṛttiḥ svasthasya vyādhitasya vā॥
asa6.31
kevalaṃ sauṣadhaṃ pakvamāmamuṣṇaṃ hitaṃ ca tat।
samīkṣya mātrayā yuktamamṛtaṃ viṣamanyayā॥
asa6.32
atiyogena salilaṃ tṛṣyato'pi prayojitam।
prayāti śleṣmapittatvaṃ jvaritasya viśeṣataḥ॥
asa6.33
vardhayatyāmatṛṇnidrātandrādhmānāṅgagauravam।
kāsāgnisādahṛllāsaprasekaśvāsapīnasān॥
asa6.34
pāke svādu himaṃ vīrye taduṣṇamapi yojitam।
tasmādayogapānena lāghavānna viyojayet॥
asa6.35
āmaviṣṭabdhayoḥ koṣṇaṃ niṣpipāso'pyapaḥ pibet।
yāvatyaḥ kledayantyannamatikledo'gnināśanaḥ॥
asa6.36
vibaddhaḥ kaphavātābhyāṃ muktāmāśayabandhanaḥ।
pacyate kṣipramāhāraḥ koṣṇatoyadravīkṛtaḥ॥
asa6.37
anavbasthitadoṣāgnervyādhikṣīṇabalasya ca।
nālpamapyāmamudakaṃ hitaṃ taddhi tridoṣakṛt॥
asa6.38
tejasaḥ pratipakṣatvānmandāgnirvarjayejjalam।
sarvameva tathā syandaplīhavidradhigulminaḥ॥
asa6.39
pāṇḍūdarātisārārśograhaṇīśoṣaśophinaḥ।
kāmamalpamaśaktau tu peyamauṣadhasaṃskṛtam॥
asa6.40
ṛte śarannidāghābhyāṃ pibetsvastho'pi cālpaśaḥ।
bhaktasyādau jalaṃ pītamagnisādaṃ kṛśāṅgatām॥
asa6.41
ante karoti sthūlatvamūrdhvaṃ cāmāśayāt kapham।
madhye madhyāṅgatāṃ sāmyaṃ dhātūnāṃ jaraṇaṃ sukham॥
asa6.42
śītaṃ madātyayaglānimūrchāchardiśramabhramān।
tṛṣṇoṣṇadāhapittāsṛgviṣāṇi ca nihanti tat॥
asa6.43
kṣīṇapādatribhāgārdhaṃ deśartugurulāghavāt।
kvathitaṃ phenarahitamavegamamalaṃ hitam॥
asa6.44
hidhmādhmānānilaśleṣmatṛṭkāsaśvāsapīnase।
pārśvaśūlāmamedassu sadyaḥśuddhau navajvare॥
asa6.45
dīpanaṃ pācanaṃ kaṇṭhyaṃ laghu bastiviśodhanam।
pāṣāṇarūpyamṛddhemajatutāpārkatāpitam॥
asa6.46
pānīyamuṣṇaṃ śītaṃ vā tridoṣaghnaṃ tṛḍaritijit।
laghvarūkṣaṃ klamaghnañca toyaṃkvathitaśītalam॥
asa6.47
saṃsarge pittakaphayoḥ sannipāte ca śasyate।
toyaṃ vanhiguṇabhraṣṭaṃ pāke'mlaṃ sarvadoṣakṛt॥
asa6.48
bhavet paryuṣitaṃ tacca toyaṃ himakarodbhavam।
atiśaityagurusthairyaṅghātaiḥ kaphavātakṛt॥
asa6.49
candrakāntabhavaṃ rakṣoviṣapittajvarāpaham।
dṛṣṭimedhāvapusthairyakaraṃ svādu himaṃ laghu॥
asa6.50
nālikerodakaṃ snigdhaṃ svādu vṛṣyaṃ himaṃ laghu।
tṛṣṇāpittānilaharaṃ dīpanaṃ bastiśodhanam।
divyaṃ vāri varaṃ varṣe nādeyamavaraṃ॥
iti toyavargaḥ।
asa6.51
svādupākarasaṃ snigdhamojasyaṃ dhātuvardhanam।
vātapittaharaṃ vṛṣyaṃ śleṣmalaṃ guru śītalaṃ॥
asa6.52
prāyaḥ payaḥ atra gavyaṃ tu jīvanīyaṃ rasāyanam।
kṣatakṣīṇahitaṃ medhyaṃ balyaṃ stanyakaraṃ saram॥
asa6.53
śramabhramamadālakṣmīśvāsakāsātitṛṭkṣudhaḥ।
jīrṇajvaraṃ mūtrakṛcchraṃ raktapittaṃ ca nāśayet॥
asa6.54
hitamatyagnyanidrebhyo garīyo māhiṣaṃ himam।
alpāmbupānavyāyāmakaṭutiktāśanairlaghu॥
asa6.55
ājaṃ śoṣajvaraśvāsaraktapittātisārajit।
īṣadrūkṣoṣṇalavaṇamauṣṭrakaṃ dīpanaṃ laghu॥
asa6.56
śastaṃ vātakaphānāhakrimiśophodarārśasām।
mānuṣaṃ vātapittāsṛgbhighātākṣirogajit॥
asa6.57
tarpaṇāścyotanairnasyaiḥ ahṛdyaṃ tūṣṇamāvikam।
vātavyādhiharaṃ hidhmāśvāsapittakaphapradam॥
asa6.58
hastinyāḥ sthairyakṛt bāḍhaṃ uṣṇaṃ tvaikaśaphaṃ laghu।
śākhāvātaharaṃ sāmlalavaṇaṃ jaḍatākaram॥
asa6.59
payo'bhiṣyandi gurvāmaṃ yuktyā śṛtamato'nyathā।
bhavet garīyo'tiśṛtaṃ dhāroṣṇamamṛtopamam॥
asa6.60
piṇyākāmlāśinīnāṃ tu gurvabhiṣyandi tat bhṛśam।
aceṣṭayā ca prādoṣāt garīyaḥ smṛtamauṣasam॥
asa6.61
vyākhyātastena laghimā ceṣṭāvatprakṛtiṣvapi।
hrasveṣu cātidehebhyo māṃseṣvapyevamādiśet॥
asa6.62
amlapākarasaṃ grāhi gurūṣṇaṃ dadhi vātajit।
medaḥśukrabalaśleṣmapittaraktāgniśophakṛt॥
asa6.63
rociṣṇu śastamarucau śītake viṣamajvare।
pīnase mūtrakuchre ca rūkṣaṃ tu grahaṇīgade॥
asa6.64
naivādyānniśi naivoṣṇaṃ vasantoṣṇaśaratsu na।
nāmudgasūpaṃ nākṣaudraṃ nāghṛtaṃ nāsitopalam॥
asa6.65
na cānāmalakaṃ nāpi nityaṃ no mandamanyathā।
jvarāsṛkpittavīsarpakuṣṭhapāṇḍvāmayapradam॥
asa6.65?। takraṃ laghu kaṣāyāmlaṃ dīpanaṃ kaphavātajit।
śophodarārśograhaṇīdoṣamūtragrahārucīḥ॥
asa6.66
gulmaplīhaghṛtavyāpadgarapāṇḍvāmayān jayet।
tadvanmastu saraṃ srotaśśodhi viṣṭambhajillaghu॥
asa6.67
śītaṃ svādu kaṣāyāmlaṃ navanītaṃ navoddhṛtaṃ।
yakṣmārśordditapittāsṛgvātajid grāhi dīpanam॥
asa6.68
kṣīrodbhavaṃ tu saṅgrāhi raktapittākṣirogajit।
śastaṃ dhīsmṛtimedhāgnibalāyuḥśukracakṣuṣām॥
asa6.69
bālavṛddhaprajākāntisaukumāryasvarārthinām।
kṣatakṣīṇaparīsarpaśastrāgniglapitātmanām॥
asa6.70
vātapittaviṣonmādaśoṣālakṣmījvarāpaham।
snehānāmuttamaṃ śītaṃ vayasaḥ sthāpanaṃ ghṛtam॥
asa6.71
sahasravīryaṃ vidhibhiḥ śṛtaṃ karmasahasrakṛt।
madāpasmāramūrchāyaśiraḥkarṇākṣiyonijān॥
asa6.72
purāṇaṃ jayati vyādhīn vraṇaśodhanaropaṇam। pūrvoktāṃścādhikān kuryāt guṇāṃstadamṛtopamam॥
asa6.73
tadvacca ghṛtamaṇḍo'pi rukṣastīkṣṇastanuśca saḥ।
kīlāṭadadhikūcīkātakrapiṇḍakamoraṭāḥ॥
asa6.74
sakṣīraśākapīyūṣā rocanā vahnisādanāḥ।
śukranidrākaphakarā viṣṭambhigurudoṣalāḥ॥
asa6.75
vidyāddadhighṛtādīnāṃ guṇadoṣān yathā payaḥ।
gavye kṣīraghṛte śreṣṭhe nindite cāvisambhave॥
iti kṣīravargaḥ।
asa6.76
ikṣoḥ saro guruḥ snigdho vṛṃhaṇaḥ kaphamūtrakṛt॥
asa6.77
vṛṣyaḥ śītaḥ pavanajit bhukte vātaprakopanaḥ।
raktapittapraśamanaḥ svādupākaraso rasaḥ॥
asa6.78
so'gre salavaṇo dantapīḍitaḥ śarkarāsamaḥ।
mūlāgrajantujagdhādipīḍanānmalasaṅkarāt॥
asa6.79
kiñcit kālavidhṛtyā ca vikṛtiṃ yāti yāntrikaḥ।
vidāhī guru viṣṭambhī tenāsautatra pauṇḍrakaḥ।
śaityaprasādamādhuryādvarastamanuvāṃśikaḥ॥
asa6.80
śātaparvakakāntāranaipālādyāstataḥ kramāt।
sakṣārāḥ sakaṣāyāśca soṣṇāḥ kiñcidvidāhinaḥ॥
asa6.81
phāṇitaṃ gurvabhiṣyandi cayakṛnmūtraśodhanam।
nātiśleṣmakaro dhautaḥ sṛṣṭamūtraśakṛt guḍaḥ॥
asa6.82
prabhūtakrimimajjāsṛṅbhedomāṃsakapho'paraḥ।
hṛdyaḥ purāṇaḥ pathyaśca navaḥ śleṣmāgnisādakṛt॥
asa6.83
vṛṣyāḥ kṣīṇakṣatahitā raktapittānilāpahāḥ।
matsyaṇḍikākhaṇḍasitāḥ krameṇa guṇavattamāḥ॥
asa6.84
tadguṇā tiktamadhurā kaṣāyā yāṣaśarkarā।
tridoṣaghnī sitā kāśeṣudarbhacchadasambhavā॥
asa6.85
dāhatṛṭcchardimūrcchāsṛktipattaghnaḥ sarvaśarkarāḥ।
śarkarekṣuvikārāṇāṃ phāṇitaṃ ca varāvare॥
asa6.86
cakṣuṣyaṃ cchedi tṛṭśleṣmaviṣahidhmāsrapittanut।
kuṣṭhamehakṛmicchardiśvāsakāsātisārajit॥
asa6.87
vraṇaśodhanasandhānaropaṇaṃ vātalaṃ madhu।
rūkṣaṃ kaṣāyamadhuram tattulyā madhuśarkarā॥
asa6.88
uṣṇamuṣṇārtamuṣṇe ca yuktaṃ coṣṇairnihanti tat।
viṣānvayatvena viṣapuṣpebhyo'pi yato madhu॥
asa6.89
kurvate te svayaṃ yacca saviṣā bhramarādayaḥ।
pracchardane nirūhe ca madhūṣṇaṃ na nivāryate॥
asa6.90
alabdhapākamāśveva tayoryasmānnivartate।
gururūkṣakaṣāyatvācchaityāccālpaṃ hitaṃ madhu॥
asa6.91
na hi kaṣṭatamaṃ kiñcittadajīrṇādyato naram।
upakramavirodhitvāt sadyo hanyādyathā viṣam॥
asa6.92
nānādravyātmakatvāccca yogavāhi paraṃ madhu।
vṛṣyayogairato yuktaṃ vṛṣatāmanuvartate॥
asa6.93
bhrāmaraṃ pauṣpikaṃ kṣaudraṃ mākṣikaṃ ca yathottaram।
varaṃ jīrṇaṃ ca teṣvantye dve eva hyupayojayet॥
iti ikṣu vargaḥ।
asa6.94
tailaṃ svayonivattatra mukhyaṃ tīkṣṇaṃ vyavāyi ca।
tvagdoṣakṛdacakṣuṣyaṃ sūkṣmoṣṇaṃ kaphakṛnna ca॥
asa6.95
kṛśānāṃ bṛṃhaṇāyālaṃ sthūlānāṃ karśanāya ca।
baddhaviṭkaṃ krimighnaṃ ca saṃskārātsarvarogajit॥
asa6.96
tailaprayogādajarā nirvikārā jitaśramāḥ।
āsannatibalā yuddhe daityādhipatayaḥ purā॥
asa6.97
satiktoṣaṇamairaṇḍaṃ tailaṃ svādu saraṃ guru।
vardhmagulmānilakaphānudaraṃ viṣamajvaram॥
asa6.98
rukchophau ca kaṭīguhyakoṣṭhapṛṣṭhāśrayau jayet।
tīkṣṇoṣṇaṃ picchilaṃ visraṃ raktairaṇḍodbhavaṃ tvati॥
asa6.99
umākusumbhajaṃ coṣṇaṃ tvagdoṣakaphapittakṛt।
dantīmūlakarakṣoghnakarañjāriṣṭaśigrujam॥
asa6.100
suvarcaleḍgudīpīluśāṅkhinīnīpasambhavam।
saralāgarudevāhvaśiṃśapāsārajanma ca॥
asa6.101
tuvarāruṣkarotthaṃ ca tīkṣṇaṃ kaṭvasrapittakṛt।
arśaḥkuṣṭhakrimiśleṣmaśukramedonilāpaham॥
asa6.102
karañjanimbaje tikte nātyuṣṇe tatra nirdiśet।
kaṣāyatiktakaṭukaṃ sāralaṃ vraṇaṇodhanam॥
asa6.103
bhṛśoṣṇatīkṣṇakaṭuke tuvarāruṣkarodbhave।
viśeṣāt krimikuṣṭhaghne tathordhvādhovirecane॥
asa6.104
akṣātimuktakākṣoḍanālikeramadhūkajam।
trapusorvārukūṣmāṇḍaśleṣmātakapriyālajam॥
asa6.105
vātapittaharaṃ keśyaṃ śleṣmalaṃ guru śītalam।
pittaśleṣmapraśamanaṃ śrīparṇīkiṃśukodbhavam॥
asa6.106
tilatailaṃ varaṃ teṣu kausumbhamavaraṃ param।
vasā majjā ca vātaghnau balapittakaphapradau॥
asa6.107
māṃsānugasvarūpau ca vidyānmedopi tāviva।
baulūkī saukarī pākahaṃsajā kukkuṭodbhavā॥
asa6.108
vasā śreṣṭhā svavargeṣu kumbhīramahiṣodbhavā।
kākamadgu vasā tadvat kāraṇḍotthā ca ninditā॥
asa6.109
dīpanaṃ rocanaṃ madyaṃ tīkṣṇokṣṇaṃ tuṣṭipuṣṭidam।
satvādutiktakaṭukamamlapākarasaṃ saram॥
asa6.110
sakaṣāyaṃ svarārogyapratibhāvarṇakṛllaghu।
naṣṭanidrātinidrebhyo hitaṃ pittāsradūṣaṇam॥
asa6.111
kṛśasthūlahitaṃ rūkṣaṃ sūkṣmaṃ srotoviśodhanam।
vātaśleṣmaharaṃ yuktyā pītaṃ viṣavadanyathā॥
asa6.112
guru taddoṣajananaṃ navaṃ jīrṇamato'nyathā।
peyaṃ noṣṇopacareṇa na viriktakṣudhāturaiḥ॥
asa6.113
nātitīkṣṇamṛdusvacchaghanaṃ vyāpannameva vā।
gulmodarārśograhaṇīśoṣahṛt snehanī guruḥ॥
asa6.114
suranilaghnī medosṛkstanyamūtrakaphāvahā।
tadguṇā vāruṇī hṛdyā laghustīkṣṇā nihanti ca॥
asa6.115
śūlakāsavamiśvāsavibandhādhmānapīnasān।
śūlapravāhikāṭopatṛṣṇāśophārśasāṃ hitaḥ॥
asa6.116
jagalaḥ pācano grāhī rūkṣastadvacca medakaḥ।
bakkaso hṛtasāratvādviṣṭambhī doṣakopanaḥ॥
asa6.117
nātitīvramadā laghvī pathyā baibhītakī surā।
vraṇe pāṇḍvāmaye kuṣṭhe na cātyarthaṃ virudhyate॥
asa6.118
viṣṭambhinī yavasurā gurvī rūkṣā tridoṣalā।
kauhalī bṛṃhaṇī gurvī śleṣmalastu madhūlakaḥ॥
asa6.119
yathādravyaguṇo'riṣṭaḥ sarvamadyaguṇādhikaḥ।
grahaṇīpāṇḍukuṣṭhārśaḥ śoṣaśophodarajvarān॥
asa6.120
hanti gulmākrimiphīhaḥ kaṣāyakaṭuvātalaḥ।
mārdvikaṃ lekhanaṃ hṛdyaṃ nātyuṣṇaṃ madhuraṃ saram॥
asa6.121
alpapittānilaṃ pāṇḍumehārśaḥkrimināśanam।
asmādalpāntaraguṇaṃ khārjūraṃ vātalaṃ guru॥
asa6.122
śārkaraḥ surabhiḥ tvādurhṛdyo nātimado maghuḥ।
sṛṣṭamūtraśakṛdvāto gauḍastarpaṇadīpanaḥ॥
asa6.123
vātapittakaraḥ śīdhuḥ snehaśleṣmavikārahā।
medaḥśophodarārśoghnastatra pakvaraso varaḥ॥
asa6.124
cchedi madhvāsavastīkṣṇo mehapīnasakāsajit।
surāsavastīkṣṇamadaḥ svādustīkṣṇo'nilāpahaḥ॥
asa6.125
maireyo madhuro hṛṣyaḥ saraḥ santarpaṇo guruḥ।
dhātakyabhiṣuto jīrṇo rūkṣo rocanadīpanaḥ॥
asa6.126
drākṣāsavo madhusamaḥ paramaṃ sa tu dīpanaḥ।
mārdvīkasadṛśaḥ prokto mṛdvīkekṣurasāsavaḥ॥
asa6.127
samāsādāsavo hṛdyo vātalaḥ sauṣadhānugaḥ।
drākṣekṣumākṣikaṃ śāliruttamā vrīhipañcamāḥ॥
asa6.128
madyākarā yattebhyo'nyattanmadyapratirūpakam।
guṇairyathodbaṇairvidyānmadyamākarasaṅkarāt॥
asa6.129
raktapittakaphotkledi śuktaṃ vātānulomanam।
vidāhi bhṛśatīkṣṇokṣṇaṃ hṛdyaṃ rucikaraṃ saram॥
asa6.130
dīpanaṃ śiśirasparśaṃ pāṇḍudṛkkṛmināśanam।
guḍekṣumadyamārdvīkaśuktaṃ laghu yathottaram॥
asa6.131
kandamūlaphalādyāṃśca tadvadvidyāttadāsutān।
śāṇḍākī cā'sutaṃ cānyat kālāmlaṃ rocanaṃ laghu॥
asa6.132
dhānyāmlaṃ bhedi tīkṣṇoṣṇaṃ pittakṛt sparśaśītalam।
śramaklamaharaṃ rucyaṃ dīpanaṃ bastiśūlanut॥
asa6.133
śastamāsthāpane hṛdyaṃ laghu vātakaphāpaham।
ebhireva guṇairyukte sauvīrakatuṣodake॥
asa6.134
krimihṛdrogagulmārśaḥpāṇḍuroganibarhaṇe।
te kramādvituṣairvidyātsatuṣaiśca yavaiḥ kṛte॥
iti madyavargaḥ।
asa6.135
mūtraṃ gojāvimahiṣīgajāśvoṣṭrakharodbhavam।
pittalaṃ rūkṣatīkṣṇoṣṇaṃ lavaṇānurasaṃ kaṭu॥
asa6.136
krimiśophodarānāhaśūlapāṇḍukaphānilān।
gulmāruciviṣaśvitrakuṣṭhārśāṃsi jayellaghu॥
asa6.137
virekāsthāpanālepasvedādiṣu ca pūjitam।
dīpanaṃ pācanaṃ bhedi teṣu gomūtramuttamam॥
asa6.138
śvāsakāsaharaṃ cchāgaṃ pūraṇāt karṇaśūlajit।
dadyāt kṣāre kilāse ca gajavājisamudbhavam॥
asa6.139
hantyunmādamapasmāraṃ krimīnmehañca rāsabham।
kaṣāyatiktameteṣāṃ hidhmāśvāsaharaṃ śakṛt॥
asa6.140
mārgamojaḥkṣayaharaṃ vaiṣkiraṃ vātaroganut।
prasahānāmapasmāramunmādañca niyacchati॥
asa6.141
mahāmṛgasamudbhūtaṃ kuṣṭhahṛjjalacāriṇām।
netrarogaharaṃ pittaṃ pravṛddhaṃ ca niyacchati॥
asa6.142
pittaṃ tiktaṃ viṣaharaṃ rocanā kaphavātajit।
tiktā pāpmāharāmūtraṃ mānuṣaṃ tu viṣāpaham॥
asa6.143
toyakṣīrekṣutailānāṃ vargairmadyasya ca kramāt।
iti dravaikadeśo'yaṃ yathāsthūlamudāhṛtaḥ॥
iti ṣaṣṭho'dhyāyaḥ
saptamo'dhyāyaḥ
asa7.1
athāta annasvarūpavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa7.2
rakto mahān sakalamastūrṇakaḥ śakunāhṛtaḥ।
śārāmukho dīrghaśūko lodhraśūkaḥ sugandhikaḥ॥
asa7.3
puṇḍraḥ pāṇḍuḥ puṇḍarīkaḥ pramodo gauraśārivau।
kāñcano mahiṣaḥ śūko dūṣakaḥ kusumāṇḍakaḥ॥
asa7.4
lāṅgalā lohavālākhyāḥ kardamāḥ śītabhīrukāḥ।
pataṅgāstapanīyāśca ye cānye śālayaḥ śubhāḥ॥
asa7.5
svādupākarasāḥ snigdhā vṛṣyā baddhālpavarcasaḥ।
kaṣāyānurasāḥ pathyā laghavo mūtralā himāḥ॥
asa7.6
śūkajeṣu varastatra raktastṛṣṇātridoṣahā।
mahāṃstaṃ cānu kalamastaṃ cāpyanu tataḥ pare॥
asa7.7
yavakā hāyanāḥ pāṃsuvāpyanaiṣadhakādayaḥ।
svādūṣṇā guravaḥ snigdhāḥ pāke'mlāḥ śleṣmapittalāḥ॥
asa7.8
sṛṣṭamūtrapurīṣāśca pūrvaṃ pūrvaṃ ca ninditāḥ।
snigdho grāhī laghuḥ svādustridoṣaghnaḥ sthiro himaḥ॥
asa7.9
ṣaṣṭiko vrīhiṣu śreṣṭho gauraścāsitagaurataḥ।
tataḥ kramānmahāvrīhikṛṣṇavrīhijatūmukhāḥ॥
asa7.10
kukkuṭāṇḍakalābākṣapārāvatakasūkarāḥ।
varakoddālakojjālacīnaśāradadardurāḥ॥
asa7.11
gandhanāḥ kuruvindāśca guṇairalpāntarāḥ smṛtāḥ।
svāduramlavipāko'nyo vrīhiḥ pittakaro guruḥ॥
asa7.12
bahumūtrapurīṣoṣmā tridoṣastveva pāṭalaḥ।
kaṅgukodravajūrṇāhvagadīvaruṇapādikāḥ॥
asa7.13
śyāmākatoyaśyāmākahastiśyāmākaśilbikāḥ।
śiśiroddālanīvāravarūkabarakotkaṭāḥ॥
asa7.14
madhūlikāntanirgaṇḍīveṇuparṇīpraśāntikāḥ।
gavethukāṇḍalauhityatoyaparṇīmukundarāḥ॥
asa7.15
kaphapittaharā rūksāḥ kaṣāyamadhurā himāḥ।
vātalā baddhaviṇmūtrā laghavo lekhanātmakāḥ॥
asa7.16
bhagnasandhānakṛttatra priyaṅgubṛṃhaṇī guruḥ।
koradūṣaḥ paraṃ grāī sparśe śīto viṣāpahaḥ॥
asa7.17
uddālakastu vīryoṣṇo nīvāraḥ śleṣmavardhanaḥ।
śītavīryā viśeṣeṇa snigdhā vṛṣyā madhūlikā॥
asa7.18
rūkṣaḥ śīto guruḥ svāduḥ saro viḍvātakṛdyavaḥ।
vṛṣyaḥ sthairyakaro mūtramedaḥpittakaphān jayet॥
asa7.19
pīnasaśvāsakāsorustambhakaṇṭhatvagāmayān।
guṇairnyūnatarā jñeyā yavādanuyavāhvayāḥ॥
asa7.20
ūṣṇāḥ sarā veṇuyavāḥ kaṣāyā vātapittalāḥ।
vṛṣyaḥ śīto guruḥ snigdho jīvano vātapittahā॥
asa7.21
sandhānakarī madhuro godhūmaḥ sthairyakṛt saraḥ।
pathyā nandīmukhī śītā kaṣāyā madhurā laghuḥ॥
iti śūkadhānyavargaḥ।
asa7.22
śimbijā mudgamaṅgalyavanamudgamakuṣṭhakāḥ।
masūrakaphalāḍhakyaścaṇakāścapṛthagvidhāḥ॥
asa7.23
kaṣāyasvādulaghavo vibandhādhmānakāriṇaḥ।
rūkṣā baddhamalāḥ śītā vipāke kaṭukā hitāḥ॥
asa7.24
pittāsṛkkaphamedassu sūpālepādiyojanāt।
sūpyānāmuttamā mudgā laghīyāṃśo'lpamārutāḥ॥
asa7.25
haritāsteṣvapi varā makuṣṭhāḥ krimikāriṇaḥ।
varṇyāḥ paraṃ pralepādyairmasūrā grāhiṇo bhṛśam॥
asa7.26
rājamāṣo gururbhūriśakṛdrūkso'tivātalaḥ।
kaṣāyasvādurūkṣoṣṇāḥ kulatthā raktapittalāḥ॥
asa7.27
pīnasaśvāsakāsārśohidhmānāhakaphānilān।
ghnanti śukrāśmarīṃ śukraṃ dṛṣṭiṃ śophaṃ tathodaram॥
asa7.28
grāhiṇo laghavastīkṣṇā vipāke'mlā vidāhinaḥ।
niṣpāvastu saro rūkṣaḥ kaṣāyamadhuro guruḥ॥
asa7.29
pāke'mlo vātaviṣṭambhī stanyamūtrāsrapittakṛt।
uṣṇo vidāhī dṛkcchukrakaphaśophaviśāpahaḥ॥
asa7.30
māṣaḥ snigdho balaśleṣmamalapittakaraḥ saraḥ।
gurūṣṇo'nilahā svāduḥ śukravṛddhivirekakṛt॥
asa7.31
phalāni guṇavadvidyāt kākāṇḍolātmaguptayoḥ।
kuśāmraśimbī madhurā vātapittaharā himā॥
asa7.32
madhurāḥ śītalā gurvyo balaghnyo rūkṣaṇātmikāḥ।
snehāḍhyā balibhirbhojyā vividhāḥ śimbijātayaḥ॥
asa7.33
snigdhoṣṇatiktakaṭukaḥ kaṣāyamadhurastilaḥ।
medhyaḥ keśyo gururvarṇyaḥ sparśaśīto'nilāpahaḥ॥
asa7.34
alpamūtraḥ kaṭuḥ pāke medhāgnikaphapittakṛt।
kṛṣṇaḥ praśastastamanu śuklastamanu cāruṇa॥
asa7.35
snigdhomā svādutiktoṣṇā kaphapittakarī guruḥ।
dṛkcchukrahṛt kaṭuḥ pāke tadvat bījaṃ kusumbhajam॥
asa7.36
māṣo'tra sarveṣvavaro yavakaḥ śūkajeṣu ca।
navaṃ dhānyamabhiṣyandi sekyaṃ kedārajaṃ ca yat॥
asa7.37
laghu varṣoṣitaṃ dagdhabhūmijaṃ sthalasambhavam।
śīghrajanma tathā sūpyaṃ nistuṣaṃ yuktibharjitam॥
iti śimbidhānyavargaḥ।
asa7.38
maṇḍapeyāvilepīnāmodanasya ca lāghavam।
yathāpūrvaṃ śivastatra maṇḍo vātānulomanaḥ॥
asa7.39
tṛḍglānidoṣaśeṣaghnaḥ pācano dhātusāmyakṛt।
srotomārdavakṛt svedī sandhukṣayati cānalam॥
asa7.40
kṣuttṛṣṇāglānidaurbalyakukṣirogajvarāpahā।
malānulomanī pathyā peyā dīpanapācanī॥
asa7.41
vilepī grāhiṇī hṛdyā tṛṣṇāghnī dīpanī hitā।
vraṇākṣirogasaṃśuddhadurbalasnehapāyitām॥
asa7.42
sudhautaḥ prasrutaḥ svinnastyaktoṣmā caudano laghuḥ।
yaścāgneyauṣadhakvāthasādhito bhṛṣṭataṇḍulaḥ॥
asa7.43
viparīto guruḥ kṣīramāṃsādyairyaśca sādhitaḥ।
iti dravyakriyāyogamānādyaiḥ sarvamādiśet॥
asa7.44
śuṣyatāṃ vyādhimuktānāṃ śuddhānāṃ śuddhikāṅkṣiṇām।
kṛśakṣāmakṣatoraskakṣīṇadhātvindriyaujasām॥
asa7.45
dṛṣṭiśravaṇavahnyāyurbalavarṇasvarārthinām।
bhagnāviśliṣṭasandhīnāṃ vraṇināṃ vātarogiṇām॥
asa7.46
hṛdyaḥ pathyaḥ paraṃ vṛṣyo bṛṃhaṇaḥ prīṇano rasaḥ।
maudgastu pathyaḥ saṃśuddhavraṇakaṇṭhākṣirogiṇām॥
asa7.47
vātānulomī kaulattho gulmatūnipratūnijit।
prabhūtābhyantaramalo māṣasūpaḥ paraṃ smṛtaḥ॥
asa7.48
khalakāmbalikau hṛdyau cchedinau svauṣadhānugau।
piśitena rasastatra yūṣo dhānyaiḥ khalaḥ phalaiḥ॥
asa7.49
mūlaiśca tilakalkāmlaprāyaḥ kāmbalikaḥ smṛtaḥ।
jñeyāḥ kṛtākṛtāste tu snehādiyutavarjitāḥ॥
asa7.50
alpamāṃsādayaḥ svacchā dakalāvaṇikāḥ smṛtāḥ।
vidyādyūṣe rase sūpe śāke caivottarottaram॥
asa7.51
gauravaṃ tanusāndrāmlasvāduṣveṣu pṛthak tathā।
tilapiṇyākavikṛtiḥ śuṣkaśākaṃ virūḍhakam॥
asa7.52
cāṇḍākīvaṭakaṃ dṛghnaṃ doṣalaṃ glapanaṃ guru।
parpaṭā laghavo rucyā laghīyān kṣāraparpaṭaḥ॥
asa7.53
hṛdyā vṛṣyā rucikarā guruvo rāgaṣāḍavāḥ।
prīṇanā bhramatṛṭccharidimedamūrchāśramacchidaḥ॥
asa7.54
tṛṭcchardiśramanunmanthaḥ śītaḥ sadyobalapradaḥ।
pramehakṣayakuṣṭhāni na ca syurmanthapāyinaḥ॥
asa7.55
rasālā bṛṃhaṇī vṛṣyā snigdhā balaya rucipradā।
śramakṣuttṛṭklamaharaṃ pānakaṃ prīṇanaṃ guru॥
asa7.56
viṣṭambhi mūtralaṃ hṛdyaṃ yathādravyaguṇaṃ ca tat।
lājāstṛṭcchardyatīsāramehamedaḥkaphacchidaḥ॥
asa7.57
kāsapittopaśamanā dīpanā laghavo himāḥ।
pṛthukā guravo balyāḥ kaphaviṣṭambhakāriṇaḥ॥
asa7.58
dhāna viṣṭambhinī rūkṣā tarpaṇī lekhanī guruḥ।
kaṇṭhanetramayakṣuttṛṭśramachardivraṇāpahā॥
asa7.59
saktavo laghavaḥ pānāt sadya eva balapradāḥ।
nicayāt kaṭhinā gurvī proktā piṇḍī mṛdurlaghuḥ॥
asa7.60
saktūnāṃ dravatāyogāllaghīyasyavalehikā।
śaṣkulīmodakādīnāṃ vyākhyātaivaṃ ca kalpanā॥
asa7.61
nodakāntaritānna dvirna niśāyāṃ na kevalān।
na bhuktvā na dvijaiśchitvā saktūnadyānna vā bahūn॥
asa7.62
karkandhubadaradīnāṃ śramatṛṣṇāklamacchidaḥ।
saktavo'mlarasā hṛdyā yathādravyaguṇāśca te॥
asa7.63
piṇyāko glapano rūkṣo viṣṭambhī dṛṣṭidūṣaṇaḥ।
veśavāro guruḥ snigdho balopacayavardhanaḥ॥
asa7.64
mudgadijāstu guravo yathādravyaguṇānugāḥ।
kukūlakarparabhrāṣṭakandvaṅgāravipācitān।
ekayonīn laghūnvidyādapūpānuttarottaram॥
iti kṛtānnavargaḥ।
asa7.65
hariṇaiṇakuraṅgarśyagokarṇamṛgamātṛkāḥ।
kālapucchakacāruṣkavarapotaśaśoraṇāḥ॥
asa7.66
śvadaṃṣṭrāmaśarabhakohakārakaśambarāḥ।
karālakṛtamālau ca pṛṣataśca mṛgāḥ smṛtāḥ॥
asa7.67
lāvavātikavartīraraktavartmakakarkarāḥ।
kapiñjalopacakrākhyacakorarurubāhavaḥ॥
asa7.68
vartako vartikā ceti tittiriḥ krakaraḥ śikhī।
tāracūḍākhyavarakagonardagirivartikāḥ॥
asa7.69
tathā śārapadendrāhvavāraṭāśceti viṣkirāḥ।
śatapatro bhṛṅgarājaḥ koyaṣṭī jīvajīvakaḥ॥
asa7.70
khañjarīṭakahārītadurnāmārikṛśāgrahāḥ।
laṭvā laḍūṣo vaṭahā rokṣvelo ḍiṇḍimāṇavaḥ॥
asa7.71
jaṭī dundubhipārkāralohapṛṣṭhakuliṅgakāḥ।
śārikāśukaśārṅgākhyacirīṭīkakuyaṣṭikāḥ॥
asa7.72
mañjarīyakadātyūhagodhāputrapriyātmajāḥ।
kalaviṅkaḥ parabhṛtaḥ kapoto'ṅgāracūḍakaḥ॥
asa7.73
pārāvataḥ pāṇavika ityuktāḥ pratudā dvijāḥ।
śvetaḥ śyāmaścitrapṛṣṭhaḥ kālakaḥ kākulī mṛgaḥ॥
asa7.74
bhekacillaṭakūcīkā godhāśalyakaśāṇḍakāḥ।
vṛṣāhikadalīśvāvinnakulādyā bileśayāḥ॥
asa7.75
gokharāśvataroṣṭrāśvadvīpisiṃharkṣavānarāḥ।
mārjāramūṣikavyāghravṛkababhrutarakṣavaḥ॥
asa7.76
lopākajambukaśyenacāṣolūkaśvavāyasāḥ।
śaśaghnībhāsakuraragṛdhraveśyakuliṅgakāḥ॥
asa7.77
dhūmikā madhuhā ceti prasahā mṛgapakṣiṇaḥ।
mahiṣanyaṅkurohītavarāharuruvāraṇāḥ॥
asa7.78
sṛmaraścamaraḥ khaḍgo gavayaśca mahāmṛgāḥ।
haṃsasārasakādambabakakāraṇḍavaplavāḥ॥
asa7.79
mṛṇālakaṇṭhacakrāhvabalākā raktaśīrṣakāḥ।
utkrośapuṇḍarīkākṣaśarārīmaṇituṇḍakāḥ॥
asa7.80
kākatuṇḍaghanārāvamadgukrauñcāmbukukkuṭāḥ।
nadyāsyomallikādyāśca pakṣiṇo jalacāriṇaḥ॥
asa7.81
matsyā rohitapāṭhīnakūrmakumbhīrakarkaṭāḥ।
śuktiśaṅkhodruśambūkaśapharīvartmicandrikāḥ॥
asa7.82
bulūkīnakramakaraśiṃśumāratimiṅgalāḥ।
rājī cilicimādyaśca māṃsamityāhuraṣṭadhā॥
asa7.83
yoniṣvajāvī vyāmiśragocaratvādaniścite।
ādyāntyā jāṅgalānūpā madhyau sādhāraṇau smṛtau॥
asa7.84
vikīryādikriyāyogairbhakṣaṇādviṣkirādayaḥ।
tatra baddhamalā rucyā māṃsānāmuttamāḥ himāḥ॥
asa7.85
kaṣāyasvāduviśadā laghavo jāṅgalā hitāḥ।
pittottare vātamadhye sannipāte kaphānuge॥
asa7.86
tāmro'tra hariṇaḥ kṛṣṇastveṇo hṛdyastridoṣajit।
laghīyān ṣaḍrasaścāsau grāhī rūkṣo himaḥ śaśaḥ॥
asa7.87
kaṭupāko'gnikṛt pathyaḥ sannipāte'nilāvare।
tadvallāvo'pyarūkṣastuṃ kiñcidrūkṣaḥ kapiñjalaḥ॥
asa7.88
pārāvatāḥ kapotāścṛa tadvadvanyāḥ supūjitāḥ।
īṣaduṣṇagurusnigdhā bṛṃhaṇā vartakādayaḥ॥
asa7.89
tittiristeṣvapi varo medhāgnibalaśukrakṛt।
grāhī varṇyo'nilodriktasannipātaharaḥ param॥
asa7.90
dhanvānūpavicāritvāt snigdhoṣṇagurubṛṃhaṇaḥ।
nātipathyaḥ śikhī pathyaḥ śrotrasvaravayodṛśām॥
asa7.91
tadvacca kukkuṭo vṛṣyo grāmyastu śleṣmalo guruḥ।
medhānalakarā hṛdyāḥ karakarāḥ sopacakrakāḥ॥
asa7.92
guruḥ salavaṇaḥ kāṇakapotaḥ sarvadoṣakṛt।
gurūṣṇasnigdhamadhurā vargāścāto yathottaram॥
asa7.93
mūtraśukrakṛto balyā vātaghnāḥ kaphapittalāḥ।
śītā mahāmṛgāsteṣu kravyādāḥ prasahāḥ punaḥ॥
asa7.94
cakṣuṣyāḥ sṛṣṭaviṇmūtrā māṃsalāḥ kaṭupākinaḥ।
jīrṇārśograhaṇīdoṣaśoṣārtānāṃ paraṃ hitāḥ॥
asa7.95
godhā niyachati viṣaṃ mūṣikaḥ śukravardhanaḥ।
śuṣkakāsaśramātyagniviṣamajvarapīnasān॥
asa7.96
kārśyakevalavātāṃśca gomāṃsaṃ sanniyacchati।
caṭakāḥ śleṣmalāḥ snigdhā vātaghnāḥ śukralāḥ param॥
asa7.97
gurūṣṇo mahiṣaḥ snigdhaḥ svapnadārḍhyabṛhatvakṛt।
tadvadvarāhaḥ śramahā ruciśukrabalapradaḥ॥
asa7.98
haṃsaḥ svarakaraḥ pittaraktajinmeduro himaḥ।
kaphapittakarā matsyāḥ paraṃ pavananāśanāḥ॥
asa7.99
pratisrotovicāritvādākāśaplavanena ca।
rohitaḥ pravarasteṣāṃ paraṃ cilicimo'varaḥ॥
asa7.100
agocaravicāritvāt sarvadoṣakaro hi saḥ।
kulīraḥ paramaṃ vṛṣyo bṛṃhaṇaḥ prīṇano guruḥ॥
asa7.101
nātiśītagurusnigdhaṃ māṃsamājamadoṣalam।
śarīradhātusāmānyādanabhiṣyandi bṛṃhaṇam॥
asa7.102
viparītamato jñeyamāvikaṃ bṛṃhaṇaṃ tu tat।
atimedyaṃ tyajenmāṃsaṃ hataṃ vyādhiviṣodakaiḥ॥
asa7.103
svayaṃ mṛtaṃ dhūmapūrṇamagocarabhṛtaṃ kṛśam।
sadyohataṃ vayasthaṃ ca śuddhaṃ surabhi śasyate॥
asa7.104
eṇaḥ kuraṅgo hariṇaḥ śaśo lāvaḥ kapiñjalaḥ।
tittiriḥ krakaro godhā śvāviḍgṛdhro mṛgādhipaḥ॥
asa7.105
tathaiva śārikā nyaṅkurhaṃso rohitakacchapau।
vartmī cāgryāḥ svavargeṣu pravarāsteṣvapi smṛtāḥ॥
asa7.106
lāvaiṇagodhāḥ siṃhāśca nindito gauḥ sadarduraḥ।
ṛśyaḥ kāṇakapotaśca śeṣamuktaṃ yathāyatham॥
asa7.107
gurūṇyaṇḍāni bālānāṃ kaṣāyamadhuraṃ palam।
vṛddhānāṃ snāyubhūyiṣṭhamabalyaṃ gurudoṣalam॥
asa7.108
puṃstriyoḥ pūrvapaścārdhe guruṇī garbhiṇī guruḥ।
laghuryoṣiccatuṣpātsu vihaṅgeṣu punaḥ pumān॥
asa7.109
śiraskandhorupṛṣṭhasya kaṭyāḥ sakthyośca gauravam।
tathāmapakvāśayayoryathāpūrvaṃ vinirdiśet॥
asa7.110
śoṇitaprabhṛtīnāṃ ca dhātūnāmuttarottaram।
māṃsāt garīyo bṛṣaṇameḍhravṛkkayakṛtgudam॥
iti māṃsavargaḥ।
asa7.111
śākaṃ pāṭhāśaṭīśrūṣāsuniṣaṇḍasatīnajam।
tridoṣaghnaṃ laghu grāhi sarājakṣavavāstukam॥
asa7.112
suniṣaṇḍo'gnikṛdvṛṣyasteṣu rājakṣavaḥ param।
grahaṇyarśovikāraghno varccobhedī tu vāstukaḥ॥
asa7.113
hanti doṣatrayaṃ kuṣṭhaṃ vṛṣyā soṣṇā rasāyanī।
kākamācī sarā svaryā cāṅgeryamlā'gnidīpanī॥
asa7.114
grahaṇyarśo'nilaśleṣmahitoṣṇā grāhiṇī laghuḥ।
paṭolasaptalāriṣṭaśārṅgāṣṭhāvalgujāmṛtāḥ॥
asa7.115
vetrāgrabṛhatīvāśākuntalītilaparṇikāḥ।
maṇḍūkaparṇīkarkkoṭakāravellakaparpaṭāḥ॥
asa7.116
nāḍīkalāyagojihvāvārttākavanatiktakam।
karīraṃ kūlakaṃ nandī kuvelā śakulādanī॥
asa7.117
kaṭhillaṃ kembukaṃ śītaṃ sakośātakakarkkaśam।
tiktaṃ pāke kaṭu grāhi vātalaṃ kaphapittajit॥
asa7.118
hṛdyaṃ paṭolaṃ kriminut svādupākaṃ rucipradam।
pittalaṃ dīpana bhedi vātaghnaṃ bṛhatīdvayam॥
asa7.119
vṛṣaṃ tu vamikāsaghnaṃ raktapittaharaṃ param।
kāravellaṃ sakaṭukaṃ dīpanaṃ kaphapittajit॥
asa7.120
vārttākaṃ kaṭutiktoṣṇaṃ madhuraṃ kaphavātajit।
sakṣāramagnijananaṃ hṛdyaṃ rucyamapittalam॥
asa7.121
karīramādhmānakaraṃ kaṣāyaṃ svādutiktakam।
kośātakāvalgujakau bhedināvagnidīpanau॥
asa7.122
śyāmāśālmalikāśmaryabhañjakīrṇakayūthikāḥ।
vṛkṣādinīkṣīravṛkṣabimbītanikavṛkṣakāḥ॥
asa7.123
lodhraḥ śaṇaḥ kacchudāraḥ saśelurvṛṣamuṣṭikā।
bhallātakaḥ kovidāraḥ kamalotpalakiṃśukam॥
asa7.124
paṭolādiguṇaṃ svādu kaṣāyaṃ pittajit param।
baddhamūtrā sarā bhañjī karīraṃ syādabhīrujam॥
asa7.125
satiktaṃ laghu cakṣuṣyaṃ vṛṣyaṃ doṣatrayapraṇut।
taṇḍulīyo himo rūkṣaḥ svādupākaraso laghu॥
asa7.126
madapittaviṣāsraghno muñjātaṃ vātapittajit।
snigdhaṃ śītaṃ guru svādu bṛṃhaṇaṃ śukrakṛt param॥
asa7.127
pālakyā pichilā gurvvī śleṣmalā bhedinī himā।
madaghnyupodakā cuñcurgrāhī tau pūrvavattathā॥
asa7.128
vidārī vātapittaghnī mūtralā svāduśītalā।
jīvanī bṛṃhaṇī kaṇṭhyā gurvīvṛṣyā rasāyanī॥
asa7.129
cakṣuṣyā sarvadoṣaghnī jīvantī madhurā himā।
śākānāṃ pravarā nyūnā dvitīyā kiñcideva tu॥
asa7.130
vātapittaharā bhaṇḍī parvaṇī parvapuṣpikā।
kūṣmāṇḍatumbakāliṅgakarkārūrvārutiṇḍiśam॥
asa7.131
tathā trapusacīnākacirbhiṭaṃ kaphavātakṛt।
bhedi viṣṭambhyabhiṣyandi svādupākarasaṃ guru॥
asa7.132
vallīphalānāṃ pravaraṃ kūṣmāṇḍaṃ vātapittajit।
bastiśuddhikaraṃ vṛṣaṃ trapusaṃ tvatimūtralam॥
asa7.133
tumbaṃ rūkṣataraṃ grāhi kāliṅgorvārucirbhiṭam।
bālaṃ pittaharaṃ śītaṃ vidyāt pakvamato'nyathā॥
asa7.134
śīrṇavṛntaṃ tu sakṣāraṃ pittalaṃ kaphavātajit।
rocanaṃ dīpanaṃ hṛdyamaṣṭhīlānāhanullaghu॥
asa7.135
mṛṇālabisaśālūkaśṛṅgāṭakakaśerukāḥ।
nandīmāṣakakelūṭakrauñcādanakaloḍyakam॥
asa7.136
satarūḍhaṃ kadambaṃ ca rūkṣaṃ grāhi himaṃ guru।
kalambunālikāmāṣakaṭhiñjarakutumbakam॥
asa7.137
cillīlaṭvākaniṣpāvakurūṭakagavedhukāḥ।
yātukā sālakalyāṇī śrīparṇī pīluparṇikā॥
asa7.138
kumārī jīvaloṇīkā yavaśākasuvarcalāḥ।
kuṣmāṇḍanīlinī svarcā vṛkadhūmakalakṣmaṇā॥
asa7.139
ālūpāni ca sarvāṇi tathā sūpyāni lakṣmaṇā।
jīvantikaścuñcuparṇīprapunnāṭakuberakam॥
asa7.140
svādu rūkṣaṃ salavaṇaṃ vātaśleṣmakaraṃ guru।
śītalaṃ sṛṣṭaviṇmūtraṃ prāyo viṣṭabhya jīryati॥
asa7.141
svinnaṃ niṣpīḍitarasaṃ snehāḍhyaṃ nātidoṣalam।
laghupatrā tu yā cillī sā vāstukasamā matā॥
asa7.142
takkārī varaṇaṃ svādu satiktaṃ kaphavātajit।
varṣābhvau kālaśākaṃ ca sakṣāraṃ kaṭutiktakam॥
asa7.143
dīpanaṃ bhedanaṃ hanti garaśophakaphānilān।
dīpanāḥ kaphavātaghnāściribilvāṅkurāḥ sarāḥ॥
asa7.144
laghuruṣṇā sarā tiktā sorupūkā ca lāṅgalī।
vātalau kaṭutiktāmlau bhedinau tilavetasau॥
asa7.145
tadvat pañcāṅgulo vaṃśakarīrāstu vidāhinaḥ।
vātapittakarā rūkṣāḥ kaṭupākāḥ kaphāpahāḥ॥
asa7.146
bilvarāsnābalāśākaṃ vātaghnamatisārajit।
vāyuṃ vatsādanī hanyāt kaphaṃ gaṇḍīracitrakau॥
asa7.147
pattūro dīpanastiktaḥ plīhārśaḥkaphavātajit।
krimikāsakaphotkledān kāsamardo jayet saraḥ॥
asa7.148
rūkṣoṣṇamamlaṃ kausumbhaṃ guru pittakaraṃ saram।
sakṣāraṃ madhuraṃ snigdhamuṣṇaṃ guru ca sārṣapam॥
asa7.149
śākānāmavaraṃ baddhaviṇmūtraṃ sarvadoṣakṛt।
yadbālamavyaktarasaṃ kiṃcitkṣāraṃ satiktakam॥
asa7.150
tanmūlakaṃ doṣaharaṃ laghu soṣṇaṃ niyacchati।
gulmakāsakṣayaśvāsavraṇanetragalāmayān॥
asa7.151
svaragnisādodāvartapīnasāṃśca mahat punaḥ।
gurūṣṇakaṭukaṃ svāduvipākaṃ sarvadoṣakṛt॥
asa7.152
gurvabhiṣyandi ca snigdhasiddhaṃ tadapi vātajit।
vātaśleṣmaharaṃ śuṣkaṃ sarvamāmaṃ tu doṣalam॥
asa7.153
kaṭūṣṇo vātakaphahā piṇḍāluḥ pittavardhanaḥ।
kuṭheraśigrusurasasumukhāsuribhūstṛṇāḥ॥
asa7.154
dhānyatumburuśaileyayavānīśṛṅgiverakāḥ।
parṇāso gṛñjano'jājī jīrakaṃ gajapippalī॥
asa7.155
phaṇirjārjakajambīrakharāhvākālamālikāḥ।
dīpyakaḥ kṣavakadvīpibastagandhādi baddhaviṭ॥
asa7.156
rase pāke ca kaṭukaṃ doṣotkleśakaraṃ laghu।
vidāhi rūkṣatīkṣṇoṣṇaṃ dṛkśukrakrimināśanam॥
asa7.157
vargo haritakākhyo'yamupadaṃśeṣu yujyate।
vāsano vyañjanānāṃ ca hṛdyo dīpanarocanaḥ॥
asa7.158
hidhmākāsaviṣaśvāsapārśvarukpūtigandhahā।
surasaḥ sumukhaḥ śophagandhahā dhānakā punaḥ॥
asa7.159
kaṣāyatiktamadhurā mūtralā na ca pittakṛt।
kharāhvā bastiśūlaghnī citrako dīpanaḥ param॥
asa7.160
patre sakṣāramadhuro madhye madhurapicchilaḥ।
tīkṣṇoṣṇo laśunaḥ kande kaṭupākarasaḥ saraḥ॥
asa7.161
hṛdyaḥ keśyo gururvṛṣyaḥ snigdho rocanadīpanaḥ।
bhagnasandhānakṛt balyo raktapittapradūṣaṇaḥ॥
asa7.162
kilāsakuṣṭhagulmārśomehakrimikaphānilān।
sahidhmāpīnasaśvāsakāsān hanti rasāyanam॥
asa7.163
palāṇḍustadguṇairnyūno vipāke madhurastu saḥ।
kaphaṃ karoti no pittaṃ kevalānilanāśanaḥ॥
asa7.164
dīpanaḥ sūraṇo rucyaḥ kaphaghno viśado laghuḥ।
viśeṣādarśasāṃ pathyo bhūkandastvatidoṣalaḥ॥
asa7.165
patre puṣpe phale kande ca gurutā kramāt।
varā śākeṣu jīvantī sārṣapastvavarāḥ param॥
iti śākavargaḥ
asa7.166
drākṣā phalottamā vṛṣyā cakṣuṣyā sṛṣṭamūtraviṭ।
svādupākarasā snigdhā sakaṣāyā himā guruḥ॥
asa7.167
nihantyanilapittāsratiktāsyatvamadātyayān।
tṛṣṇākāsajvaraśvāsasvarabhedakṣatakṣayān॥
asa7.168
udriktapittān jayati tridoṣān svādu dāḍimam।
pittāvirodhi nātyuṣṇamamlaṃ vātakaphāpaham॥
asa7.169
sarvaṃ hṛdyaṃ laghu snigdhaṃ grāhi rocanadīpanam।
mocakharjūrapanasanālikeraparūṣakam॥
asa7.170
āmrātatālakāśmaryarājādanamadhūkajam।
sauvīrabadarāṅkolaphalguśleṣmātakodbhavam॥
asa7.171
vātāmābhiṣukākṣoḍamukūlakanikocakam।
ūrumāṇaṃ priyālaṃ ca bṛṃhaṇaṃ guru śītalam॥
asa7.172
dāhakṣatakṣayaharaṃ raktapittaprasādanam।
svādupākarasāṃ snigdhaṃ viṣṭambhi kaphaśukrakṛt॥
asa7.173
nālikeraṃ guru snigdhaṃ pittaghnaṃ svādu śītalam।
balamāṃsakaraṃ hṛdyaṃ bṛṃhaṇaṃ bastiśodhanam॥
asa7.174
mocaṃ svādurasaṃ proktaṃ kaṣāyaṃ nātiśītalam।
raktapittaharaṃ vṛṣyaṃ rucyaṃ śleṣmakaraṃ guru॥
asa7.175
snigdhaṃ svādu kaṣāyaṃ ca rājādanaphalaṃ guru।
phalaṃ tu pittalaṃ tālaṃ saraṃ kāśmaryajaṃ himam॥
asa7.176
śakṛnmūtravibandhaghnaṃ keśyaṃ medhyaṃ rasāyanam।
madhūkajamahṛdyaṃ tu badaraṃ saraṇātmakam॥
asa7.177
vātāmādyuṣṇavīryaṃ tu kaphapittakaraṃ saram।
paraṃ vātaharaṃ snigdhamanuṣṇaṃ tu priyālajam॥
asa7.178
priyālamajjā madhuro vṛṣyaḥ pittānilāpahaḥ।
kolamajjā guṇaistadvattṛṭchardiḥkāsajicca saḥ॥
asa7.179
tindukāśmantakāsīnaphalinībimbitodanam।
ṭaṅkāśvakarṇabakulagāṅgerudhavadhanvanam॥
asa7.180
śvetapākakapitthāni siñcatībhavyajāmbavam।
kṣīrivṛkṣabhavaṃ bījaṃ pauṣkaraṃ kaphapittajit॥
asa7.181
kaṣāyamadhuraṃ rūkṣaṃ śītalaṃ guru lekhanam।
vibandhādhmānajananaṃ stambhanaṃ vātakopanam॥
asa7.182
kapitthamāmaṃ kaṇṭhaghnaṃ kaṣāyāmlaṃ tridoṣakṛt।
pakvaṃ rucyaṃ kaṣāyāmlaṃ svādu hidhmāvamipraṇut॥
asa7.183
doṣaghnaṃ ṣāḍavāriṣṭarāgayuktiṣu pūjitam।
viṣaghnamubhayaṃ grāhi kapitthānyevamādiśet॥
asa7.184
bṛṃhaṇaṃ vātapittaghnaṃ snigdhaṃ siñcatikāphalam।
bhavyaṃ viśadamamlaṃ ca jāmbavaṃ tvativātalam॥
asa7.185
viṣṭambhakṛdakaṇṭhyaṃ ca sāmlaṃ tu kṣīrivṛkṣajam।
pittaśleṣmaghnamamlaṃ ca vātalaṃ cākṣakīphalam॥
asa7.186
bālaṃ kaṣāyakaṭvamlaṃ rūkṣaṃ vātāsrapittakṛt।
saṃpūrṇamāmramamlaṃ tu raktapittakaphapradam॥
asa7.187
svādu sāmlaṃ guru snigdhaṃ mārutaghnamapittalam।
hṛdyaṃ paryāgataṃ śleṣmamāṃsaśukrabalapradam॥
asa7.188
sahakāraraso hṛdyaḥ surabhisnigdharocanaḥ।
dīpanaḥ pittavātaghnaḥ śukraśoṇitaśuddhikṛt॥
asa7.189
kaṣāyaṃ rocanaṃ hṛdyaṃ vātalaṃ lavalīphalam।
gurvagnisādakṛdvilvaṃ doṣalaṃ pūtimārutam॥
asa7.190
pakvaṃ bālaṃ punastīkṣṇaṃ pittalaṃ laghu dīpanam।
vātaśleṣmaghnamuṣṇaṃ ca snigdhaṃ grāhyubhayaṃ param॥
asa7.191
vṛkṣāmlaṃ grāhi rūkṣoṣṇaṃ laghu dīpanarocanam।
vātaśleṣmaharaṃ kiñcidūnaṃ kośāmlamjaṃ tataḥ॥
asa7.192
phalaṃ karañjaṃ viṣṭambhi pittaśleṣmāvirodhi ca।
guruṣṇamadhuraṃ rūkṣaṃ keśaghnaṃ ca śamīphalam॥
asa7.193
kaṭupākarasaṃ pīlu tīkṣṇoṣṇaṃ bhedi pittalam।
krimigulmodaragaraplīhārśaḥkaphavātajit॥
asa7.194
satiktaṃ svādu yat pīlu nātyuṣṇaṃ tattridoṣajit।
nīpaṃ śatākṣikaṃ prācīnāgaraṃ tṛṇaśūlyajam॥
asa7.195
asmādalpāntaraguṇamaiṅgudaṃ savikaṅkatam।
tvaktiktakaṭukā snigdhā mātuluṅgasya vātajit॥
asa7.196
bṛṃhaṇaṃ madhuraṃ māṃsaṃ vātapittaharaṃ guru।
laghu tatkesaraṃ kāsaśvāsahidhmāmadātyayān॥
asa7.197
āsyaśoṣānilaśleṣmavibandhacchardyarocakān।
gulmodarārśaḥśūlāni mandāgnitvaṃ ca nāśayet॥
asa7.198
bhallātakasya tvaṅmāṃsaṃ bṛṃhaṇaṃ svādu śītalam।
tadasthyagnisamaṃ medhyaṃ kaphavātaharaṃ param॥
asa7.199
svādvamlaṃ śītamuṣṇaṃ ca dvidhā pārāvataṃ guru।
rucyamatyagniśamanaṃ rucyaṃ madhuramārukam॥
asa7.200
pakvamāśu jarāṃ yāti nātyuṣṇaṃ guru doṣalam।
drākṣāparūṣakaṃ cārdramamlaṃ pittakaphapradam॥
asa7.201
gurūṣṇavīryaṃ vātaghnaṃ saraṃ sakaramardakam।
tathāmlaṃ kolakarkandhulikucāmrātakārukam॥
asa7.202
airāvataṃ dantaśaṭhaṃ satrudaṃ mṛgalaṇḍikam।
nātipittakaraṃ pakvaṃ śuṣkaṃ ca karamardakam॥
asa7.203
dīpanaṃ bhedanaṃśuṣkamamlikāṅkolayoḥ phalam।
tṛṣṇāśramaklamacchedi laghviṣṭaṃ kaphavātayoḥ॥
asa7.204
phalānāvaraṃ tatra likucaṃ sarvadoṣakṛt।
himāniloṣṇadurvātavyālalālādidūṣitam॥
asa7.205
jantujuṣṭaṃ jale magnamabhūmijamanārtavam।
anyadhānyayutaṃ hīnavīryaṃ jīrṇatayā'ti ca॥
asa7.206
dhānyaṃ tyajettathā śākaṃ rūkṣasiddhamakomalam।
asañjātarasaṃ tadvacchuṣkaṃ cānyatra mūlakāt॥
asa7.207
prāyeṇa phalamapyevaṃ tathāmaṃ bilvavarjitam।
iti phalavargaḥ॥
śūkaśimbijapakvānnamāṃsaśākaphalāśrayaiḥ॥
asa7.208
vargairannaikadeśo'yaṃ bhūyiṣṭhamupayogavān।
nirdiṣṭo rasavīryādyairthayathāsvaṃ karmasādhane॥
asa7.209
na śakyaṃ vistareṇāpi vaktuṃ sarvaṃ tu sarvathā।
hitāhitatve'pyekāntaniyamo'smādaniścitaḥ॥
asa7.210
mātrāyogakriyādeśakālāvasthādibhedataḥ।
tatastato yato dṛṣṭāste te bhāvāstathā tathā॥
asa7.211
mātrayā sevitaṃ madyaṃ hanti rogāstadudbhavān।
niṣevyamāṇaṃ tilaśo viṣamapyamṛtāyate॥
asa7.212
hīnātimātramaśanaṃ marunnicayakopanam।
bhajato viṣarūpatvaṃ tulyāṃśe madhusarpiṣī॥
asa7.213
kṣāro'mlarasasaṃyoge madhurībhavati kṣaṇāt।
uttuṇḍakyāstindukena tiktatā madhurāyate॥
asa7.214
hiṅgugairikasindhūtthaṃ gandhavarṇarasādhikam।
pūgatāmbūlaśaṅkhebhyo varṇagandharasodbhavaḥ॥
asa7.215
kodravo hantyasṛkpittaṃ karotyeva vidāhibhiḥ।
kuṣṭhaṃ tatkāryapi tilo hanti bhallātakaiḥ saha॥
asa7.216
guḍaḥ kartāgnisādasya sa hinastyabhayādibhiḥ।
tṛṣyatyagneḥ samadanaṃ sarpirapyupadiśyate॥
asa7.217
jīvanīyamapi kṣīraṃ viṣaleśena mṛtyave।
tulye api hato'nyo'nyaṃ viṣe sthāvarajaṅgame॥
asa7.218
saktavo vātalā rūkṣāḥ pītāste tarpayanti tu।
vināpi copayogena maṇimantrādi kāryakṛt॥
asa7.219
ārdrakājjāyate śuṇṭhī saṃskāreṇa laghīyasī।
laghubhyo'pi hi saktubhyo guravaḥ siddhāpiṇḍikāḥ॥
asa7.220
bhṛṣṭaḥ kṣuṇṇo'pi pṛthuko raktaśālerlaghorguruḥ।
śāliḥ piṣṭo garīyastvaṃ godhūmādapi gacchati॥
asa7.221
laghu pittaharā lājā vrīhito gurupittalāt।
saṅgrāhiṇo laghormudgāt kulmāṣo bhedano guruḥ॥
asa7.222
āmaṃ grāhitaraṃ takraṃ nāgarīkṛtamārdrakam।
guḍāttoyācca sutarāṃ mūtralaṃ guru pānakam॥
asa7.223
garīyo guḍadadhyutthā rasālā cātiśukralā।
daṇḍābhimathanāddadhno guruṇaścātiśophadāt॥
asa7.224
anuddhṛtasnehamapi takraṃ śophaharaṃ laghu।
sarpiḥ snigdhataraṃ hanti nārditaṃ navanītavat॥
asa7.225
cakṣuṣyo'pi hi godhūmastailapakvastu dṛṣṭihā।
mūlakaṃ doṣajananaṃ siddhaṃ tu tadadoṣalam॥
asa7.226
uṣṇaṃ viṣībhavatyeva viṣaghnamapi mākṣikam।
durbhājanasthā drākṣāmlā doṣalā ca prajāyate॥
asa7.227
ślakṣṇaśuṣkaghano lepaścandanasyāpi dāhakṛt।
tvaggatasyoṣmaṇo rodhācchītakṛttvanyathā'guroḥ॥
asa7.228
medhyastilaḥ sparśaśīto medhyaṃ tailaṃ khalo himaḥ।
tasyaiva śleṣmakāritvaṃ na tailasya khalasya vā॥
asa7.229
dadhni śvayathukāritvaṃ na takranavanītayoḥ।
bhūmisātmyaṃ dadhikṣīrakarīraṃ maruvāsiṣu॥
asa7.230
kṣāraḥ prācyeṣu matsyāstu saindhaveṣvaśmakeṣu tu।
tailāmlaḥ kandamūlāni malaye koṅkaṇe punaḥ॥
asa7.231
peyāmantha udīcyeṣu godhūmo'vantibhūmiṣu।
bālhīkā bālhavāścīnāḥ śūlikā yavanāḥ śakāḥ॥
asa7.232
māṃsagodhūmamārdvīkaśastravaiśvānarocitāḥ।
dehasātmyaṃ ghṛtaṃ kṣīraṃ madyaṃ māsaṃ ca kasyacit॥
asa7.233
peyā yūṣo raso'nyasya godhūmo'nyasya śālayaḥ।
ahitairapi teṣāṃ ca tairevopahitaṃ hitam॥
asa7.234
annapānauṣadhaṃ doṣamātrākālādyapekṣayā।
sātmyaṃ hyāśu balaṃ dhatte nātidoṣaṃ ca bahvapi॥
asa7.235
sraṃsanaṃ sat payo gavyaṃ bhavati grāhi kasyacit।
mando'gnirbhavati prāyaḥ kaphavātottare hime॥
asa7.236
viṣaghnenāpi payasā dehe'hervarddhate viṣam।
sthūlasthavirabālādau vamanādi niṣidhyate॥
asa7.237
takramāmaṃ kaphaṃ koṣṭhe hanti kaṇṭhe karoti tu।
vātahṛttve'pi mṛdvīkākharjūraṃ koṣṭhavātakṛt॥
asa7.238
nātipathyaḥ śikhī pathyaḥ śrotrasvaravayodṛśām।
dṛṣṭe sparśahimaṃ dravyaṃ śrotrasyoṣṇaṃ tu pūjitam॥
asa7.239
payaḥ svādu saraṃ śītaṃ viparītaṃ tato dadhi।
kālena jāyate tasmāt kṣīravacca punarghṛtam॥
asa7.240
payo dadhi ca vātaghnamajātaṃ vātalaṃ tu tat।
takraṃ grāhi kaṣāyāmlamamlameva tu bhedanam॥
asa7.241
dhātakīguḍatoyāni kāraṇaṃ madyaśuktayoḥ।
śīte na tu tadādyante snigdhāmlalavaṇā hitāḥ॥
asa7.242
udamanthadivāsvapnau grīṣmādanyatra garhitau।
samayoge'pi gharmādyā vātādicayahetavaḥ॥
asa7.243
ṛtuṣvanyo raseṣvanyo raukṣye snehe bale kramaḥ।
rasāyanaṃ kākamācī sadyaḥ paryuṣitā viṣam॥
asa7.244
mūlakaṃ dosajidbālaṃ viparītaṃ tu kandavat।
jvare peyā kaṣāyāśca sarpiḥ kṣīraṃ virecanam॥
asa7.245
ṣaḍahaṃ ṣaḍahaṃ yuñjyādvīkṣya doṣabalābalam।
chardiṃhṛdrogagulmārte vamanaṃ ca cikitsite॥
asa7.246
niṣiddhamapi nirdiṣṭaṃ bastirarśasakuṣṭhinoḥ।
jvare tulyartudoṣatvaṃ pramehe tulyadūṣyatā॥
asa7.247
raktagulme purāṇatvaṃ sukhasādhyatvahetavaḥ।
āścyotanamabhiṣyande yuñjītordhvaṃ dinatrayāt॥
asa7.248
añjanaṃ pakvadoṣasya pratiśyāye ca nāvanam।
nātipravṛddhe timire sirāmokṣo vidhīyate॥
asa7.249
duṣṭāsrasambhave'pīṣṭo nāsrapitte sirāvyadhaḥ।
apathyaṃ pathyamapyannaṃ niśāyāṃ netrarogiṇām॥
asa7.250
ahitāḥ saktavaḥ śuṣkā hitāste tu pramehiṇaḥ।
gulminaḥ ksīradadhyādi hapuṣādyairyutaṃ hitam॥
asa7.251
vātalaṃ vātakope'pi varṣāsu madhu śasyate।
tadeva madyaṃ madyasya viṣasya tu viṣāntaram॥
asa7.252
ghṛtamānūpadeśotthaṃ hemante ca balādhikam।
ālasyagaurave rūpaṃ vātaje'pi jvare puraḥ॥
asa7.253
svedairyāti śamaṃ dāhaḥ prāyo laśunapānajaḥ।
divāsvapnājjarāṃ yāti bhuktamanyedyuradya na॥
asa7.254
koṣṭhe ruddho'gnikṛdvāyurmedasārśobhiragnihṛt।
duṣpānaṃ durjaraṃ sarpirdīpanaṃ ca payo'nyathā॥
asa7.255
sarpādiśavakothebhyo vṛścikānāṃ samudbhavaḥ।
te taireva punardaṣṭāḥ sadyo jahati jīvitam॥
asa7.256
svayameva viṣaṃ tīvraṃ tān punarnātibādhate।
sarvāṅgavyāpi teṣāṃ ca śukravat saṃsṛtaṃ viṣam॥
asa7.257
tanmāṃsamupayogāya māṃsavarge ca paṭhyate।
chardighnī makṣikāviṭ ca makṣikaiva tu vāmayet॥
asa7.258
kaphe laṅghanasādhye'pi kartari jvaragulmayoḥ।
tulye'pi deśakālādau laṅghanaṃ na samaṃ matam॥
asa7.259
sarvathā doṣajittakraṃ grahaṇyāṃ doṣakṛdvraṇe।
pīnasaśvāsakāsādau siddhameva praśasyate॥
asa7.260
ityete'nye ca bahavaḥ sūksmā durlabhahetukāḥ।
dharmā vicitrā bhāveṣu kiñcitteṣāṃ nidarśitam॥
asa7.261
diśānayā deśamapi svayamūheta buddhimān।
na śāstramātraśaraṇo na cānālocitāgamaḥ॥
iti mātrādiprakaraṇam।
ityannasvarūpavijñānīyo nāma saptamo'dhyāyaḥ iti saptamo'dhyāyaḥ॥

aṣṭamo'dhyāyaḥ
asa8.1
athāto'nnarakṣāvidhimadhyāyaṃ vyākhyāsyāmaḥ iti ha smāhurātreyādayo maharṣayaḥ॥
asa8.2
īśvarāṇāṃ vasumatāṃ viśeṣeṇa tu bhūbhujāṃ prāyeṇa mitrebhyo'pyamitrā bhūyāṃso bhavanti।
tatastatprayuktāḥ samāsannavartino'nnapānādiṣu viṣaṃ prayacchanti।
striyaśca tatprāṇidhiprayuktāḥ saubhāgyalobhena।
tasmādrājā kulīnaṃ snigdhamāptamāstikarmāyarmāyaparigrahaṃ dakṣaṃ dakṣiṇaṃ nibhṛtaṃ śucimanuddhatamanalasamavyasaninamanahaṅkṛtamakopanamasāhasikaṃ vākyārthāvabodhakuśalaṃ niṣṇātamaṣṭāṅge yathāmrāyamāryuvede suvihitayogakṣemaṃ sannihitāgadādiyogaṃ sātmyajñaṃ ca prāṇācāryaṃ parigṛhṇīyāt।
tamarthamānābhyāṃ yathākālaṃ gurumiva śiṣayaḥ pitaramiva putraḥ pūjayet।
pratikūlamapi tadvacaḥ sāmprataṃ matamiti pratimanyeta।
na hi bhadro'pi gajapatirniraṅkuśaḥ ślāghanīyo janasya।
tasmāttadāyattamāhāravihāraṃ prati cātmānaṃ kuryāt।
upāttamapi khalu jīvitamupāyabalena svayamadhitiṣṭhati॥
asa8.3
api ca bahuparigrahā narapatayaḥ।
santi cāśukāriṇaḥ śūlasanyāsādayaḥ।
pratikṣaṇaṃ pratyavekṣaṇīyāvasthāśca rogiṇo viśeṣeṇa rājānaḥ।
te hi pramādaparigatā duḥkhāsahiṣṇavaśca svayamapyapathyarucayaḥ sannihitāhitapriyavacanaprāyaparicārakāśca tasmādbhiṣajo rājā rājagṛhāsanne niveśanaṃ kārayet।
tathā hi sarvopakaraṇeṣu nṛpatiśarīropayogiṣvaparokṣavṛttirbhavati॥
asa8.4
sa samyaksampannamannaṃ suparīkṣitaṃ viśuddhamagnyādiṣu prāgupanītaṃ śikhinā dṛṣṭamabhiprokṣitaṃ prokṣāṇaiḥ puraḥsthito rājānaṃ hastabaddhauṣadhiratnaṃ bhojayet॥
asa8.5
bhuñjānasya cāsya dundubhīnagadapraliptān vādayet॥
asa8.6
tatra saviṣamannaṃ srāvyamāṇamavisrāvyaṃ bhavati, cireṇa pacyate, pakvaṃ ca sadyaḥ paryuṣitamiva nirūṣma stabdhaṃ ca jāyate, yathāsvavarṇagandharasairvyāpadyate, praklidyate, candrakācitaṃ ca bhavati॥
asa8.7
vyañjanānāmāśu śuṣkatvaṃ bhavati।
kvāthaḥ dhyāmatā śyāmatā hīnātiriktavikṛtānāṃ cātracchāyānāṃ darśanamadarśanameva vā, phenapaṭalasīmantordhvavividharājitantubudbudaprādurbhāvo, viśeṣeṇa lavaṇolbaṇeṣu phenamālā rasasya madhye nīlā rājiḥ, payasastāmrā, madyatoyayoḥ kālī, dadhnaḥ śyāvā, takrasya nīlapītā, mastunaḥ kapotābhā, dhānyāmlasya kṛṣṇā, dravauṣadhasya kapilā, ghṛtasya kapilābhā, kṣaudrasya haritā, tailasyāruṇā, vasāgandhaśca॥
asa8.8
phalānāmāmānāṃ pākaḥ, pakvānāṃ prakothaḥ, davyāṇāmārdrāṇāṃ sahasā mlānatvamutpakvabhāvaḥ, śuṣkāṇāṃ śyāvatā vaivarṇyaṃ vā, kaṭhinānāṃ mṛdutā, mṛdūnāṃ kaṭhinatvaṃ, mālyasya mlānatā gandhanāśaḥ sphuṭitāgratvaṃ, āstaraṇaprāvaraṇānāṃ dhyāmamaṇḍalatā tanturomapakṣmaśātanaṃ ca, lohamaṇimayānāṃ paṅkamalopadehaḥ, sneharāgagauravaprabhāvarṇasparśanāśaśca॥
asa8.9
viṣadastu svadoṣaśaṅkayā trasto, bhītaḥ, svedavepathumān, śuṣkaśyāvavaktraḥ, samantāt sodvegaṃ vilakṣo'bhivīkṣate।
yatra cānena viṣaṃ prayuktaṃ tadviśeṣeṇa।
tathā srastottarīyaḥ stambhakuḍyādibhirātmānamantardhatte।
skhalitagatirdīno lajjāvānasthānahāsī pṛṣṭo'pyasambandhamuttaraṃ dadāti।
naivavā vivakṣurmuhyati, aṅgulīḥ sphoṭayati, grīvāmālabhate, śiraḥ kaṇḍūyati, auṣṭhau parileḍhi, jṛmbhate, bhuvaṃ vilikhati, kriyāsu tvarate, viparītamācarati, svabhūmau ca nāvatiṣṭhate॥
asa8.10
nṛpājñātvarayāpi kecidaparādhāntarādvā'navasthitasattvāḥ samācarantyevam।
tasmādagnyādipvapi parīkṣeta।
vahnistu saviṣamannaṃ prāpyaikāvarto rūkṣamandārcirindrāyudhavadanekavarṇajvālo bhṛśaṃ caṭacaṭāyate।
kuṇapagandhī dhūmaścāsya mūrcchāprasekaromaharṣaśirovedanāpīnasadṛṣṭyākulatāṃ janayati॥
asa8.11
tatra naladakuṣṭhalāmajjakaiḥ kṣaudradrutairnasyamañjanaṃ ca kuryāt।
dhūmameva vāpāmārgaviḍaṅgabalādvayacitrakameṣaśṛṅgipuṣpasumanaḥkṣārakadrākṣāghṛtaguḍakṛtaṃ pibet॥
asa8.12
snehalavaṇayogādapi cāgniritthaṃ syāt।
ato vayobhiḥ parīkṣeta।
tatra viṣajuṣṭāhārābhyavahārātkākāḥ kṣāmasvarā bhavanti।
makṣikāḥ saviṣānne na nilīyante।
nilīnāśca vyāpadyante।
dṛṣṭa eva cāsmiṃstu cakorasyākṣiṇī virajyete।
kokilasya svaro vikṛtimeti।
haṃsasya gatiḥ skhalati।
kūjati bhṛṅgarājaḥ।
mādyati krauñcaḥ।
virauti kṛkavākuḥ।
vikrośati śukaḥ śārikā ca।
chardayati cāmīkaraḥ।
anyato yāti kāraṇḍavaḥ।
mriyate jīvañjīvako, glāyati vā।
hṛṣṭaromā bhavati nakulaḥ।
śakṛdvisrjati vānaraḥ।
roditi pṛṣataḥ।
hṛṣyati mayūraḥ।
darśanādeva cāsya viṣaṃ mandatāmupaiti॥
asa8.13
viṣadūṣitasya punarāhārasyoṣmā mayūrakaṇṭhābho'bhyudeti। tadvāṣpeṇāpi dhūmavanmūrchādayaḥ।
teṣāṃ tadvadeva sādhanam।
hastena spṛṣṭamannaṃ viṣavaddāhaśophasvāpanakhaśātān karoti।
tasya śyāmendragopasomotpalairlepaḥ॥
asa8.14
abhyavahriyamāṇaṃ tvoṣṭhacimicimāntarvaktradāhajihvāmūlagauravahanustambhadantaharṣalālāḥ karoti rasāparijñānaṃ ca।
tatra dhūmoktaṃ dantakāṣṭhoktaṃ ca karma।
āmāśayagataṃ svedamadamūrchachardivaivarṇyādhmānaromaharṣadāhārucidṛṣṭihṛdayoparodhān bindubhiścācayamaṅgānāṃ karoti॥
asa8.15
tatra madamaphalālabubimbīkośātakīphalairdādhimadhuyuktamāśu vamanaṃ dadyāt, niṣpāvāmbubhirvā।
tataḥ snigdhaśarīraṃ virecayat।
triphalātrikaṭunāgapuṣpamadhukabarhiṇaparṇībṛhatīdvayacūrṇaṃ siṃhavyāghravṛkatarakṣudvīpimārjārasṛgālamṛgagodhānāmanyatamapittarasasaṃyuktaṃ sakṣaudraṃ pānameṣa jīvano nāmāgadaḥ paraṃ sarvaviṣauṣadham।
tasmin jīrṇe śyāmāvyoṣātiviṣāsiddhena payasā ghṛtena vopastambhitāṃ mudgayūṣeṇa kiṃcillavaṇena sasarpiṣkeṇa mṛdvodanaṃ bhojayet।
madhukaśirīṣacandanaiścainamālimpet॥
asa8.16
pakvāśayagataṃ tṛḍdāhamūrcchātīsārāṭopatandrendriyavikṛtibalabhraṃśakārśyapāṇḍutvodarāṇi janayati।
tatra nīlinīphalayuktena sarpiṣā virecanaṃ samākṣikaṃ ca dūṣīviṣāriṃ dadhnā pāyayet।
dantakāṣṭhaprayukte tu viṣe kūrcakaviśaraṇamauṣadhagandho rūkṣatā tāludantajihvoṣṭhamāṃsaśophaśca tatra pracchāya dhātakīpuṣpajāmbavāsthiharītakīcūrṇaiḥ sakṣaudraiḥ saptacchadakalkena vā pratisāraṇaṃ kuryāt।
dāḍimakaramadarbhavyāmrātakakolabadararasakṣaudrayuktaṃ gaṇḍūṣam।
anena jihvānirlekhanakavalagaṇḍūṣā vyākhyātāḥ॥
asa8.17
añjanaprayukte'śrudūṣikopadeharāgavedanādṛṣṭivibhramā bhavantyāndhyaṃ ca।
tatra sarpiṣpānaṃ yojyam।
śṛtena payasā saptakṛtvaḥ pippalīrbhāvayet।
tatastatkalkena sarpirvipakvaṃ netratarpaṇam।
kapitthameṣaśṛṅgībhallātakānāṃ puṣpairvaraṇaniryāsena vāñjanaṃ bṛhatīśirīṣabījaprapauṇḍarīkanāgabalācūrṇaṃ saptakṛtvo madhunā bhāvayet।
tacca sroto'ñjanasuvarṇacūrṇayuktamañjanaṃ deyam।
nasyadhūmaprayukte śirorukkāphāsrāvaḥ khebhyo rudhirāgamanamindriyavaikṛtaṃ ca।
tatrātiviṣāśvetākākamācīmadayantikākalke kṣīrasiddhaṃ sarpirnnasye pāne ca vidadhyāt॥
abhyaṅgaprayukte tvagdāhasvedapākasphoṭāvadaraṇāni।
tatra śītāmbupariṣiktasya candanatagarośīrakuṣṭhaveṇupatrikāmṛtāsomavallīśvetāpadmakāleyakairanulepanam।
etānyeva ca sakapittharasagomūtrāṇi pānam।
girikarṇikāśvetamūlapriyaṅgusārivāmadhukasarpasugandhāmṛgorvārukatakamūlāni śelukvāthapiṣṭāni pralepaḥ।
anenodvarttanagharṣaṇapariṣekānulepanabhūṣaṇayānaśayyāstaraṇavastrakavacapādukopānatpādapīṭhā vyākhyātāḥ॥
asa8.18
viśeṣatastvābharaṇakṛte vikāre'śvagandhāpāmārgakiṇihīkhadiraśirīṣakalkairgopittayuktaiḥ pradehaḥ।
pādapīṭhakṛte śleṣmātakasarpasugandhāmrakalko madhuyuktaḥ।
chatraprayukte vedanāsphoṭānāṃ kṣiprapākānāṃ pakvajāmbavaprakāśānāṃ prādurbhāvaḥ।
tatra madhukapāṭalākaśerukalodhrāñjanakuṣṭhasarpasugandhākhadiraśirīṣakalkaiḥ sarvagātrapradehaḥ।
anena cāmaravyajane vyākhyāte॥
asa8.19
śiro'bhyaṅgaprayukte śirovedanā granthijanma keśacyavanaṃ ca।
tatra śyāmāpālindītaṇḍulīyakacūrṇa ghṛtarkṣapittaiḥ subhāvitayā kṛṣṇamṛdā pralepaḥ।
gomayamālatīmūṣikakarṇyanyatamaraso vāgāradhūmo vā śleṣmātakatvakpāṭalāśirīṣamadhukaharidrādvayairajākṣīrāloḍitaiḥ pariṣekaḥ।
anena śiraḥsnānodakakaṅkatasraguṣṇīṣā vyākhyātāḥ॥
asa8.20
karṇapūraṇaprayukte śophaśūlapākāḥ śrotravaiguṇyaṃ ca।
tatra bahupatrāsvaraso ghṛtakṣaudrasaṃyuktaḥ pratipūraṇaṃ somavalkaraso vā suśītaḥ।
mukhālepaprayukte mukhaśyāvatā padmakaṇṭakā bhavantyabhyaṅgajāśca vikārāḥ।
tatra madhukapayasyābandhujīvabhañjīpunarnavacandanaiḥ saghṛtairlepo, madhusarpiṣī pānam।
saviṣapuṣpāghrāṇācchirovyathā sāśrunetratvaṃ gandhājñānaṃ ca।
tatrānantarokto vidhirbāṣpoditaśceti॥
asa8.21
bhavati cātra।
phalamūlacchadādīnāṃ dadyātprakṣālanodakam।
bhājanavyañjanānāṃ ca tathā kuryādatandritaḥ॥
asa8.22
ghreyāṇi ghrāpayitvā tu spṛśyān saṃspṛśya tānapi।
pratīvāpaṃ tato datvā pratīkṣyaivaikanāḍikām॥
asa8.23
tato vijñāya śuddhiṃ ca bhājanasyodakasya ca।
āhāramupayuñjīta yathāvadvasudhādhipaḥ॥
asa8.24
mandaṃ tīkṣṇaviṣābhyāsādviṣamutkṣīyate bhṛśam।
tasmāttīkṣṇaviṣaṃ haste badhnīyātkuśalo bhiṣak॥
asa8.25
viṣasaṃdhāraṇaṃ dhanyaṃ rakṣoghnaṃ prītivardhanam।
api ca sāpidhānaghaṭīmūṭaphalakasthāpitauṣadham॥
asa8.26
prāgudīcyordiśorguptaṃ bheṣajāgāramiṣyate।
uccaiḥ praśastadigdeśaṃ bahuvātāyanaṃ mahat॥
asa8.27
mahānasaṃ susaṃmṛṣṭaṃ viśvāsyajanasevitam।
saddvāssthādhiṣṭhitadvāraṃ kakṣyāvatsuvitānakam॥
asa8.28
sudhautadṛṭhakumbhādi pariśuddhajalendhanam।
svakarmakuśalā dakṣāḥ sūdāstatrāpramādinaḥ॥
asa8.29
kḷptakeśanakhāḥ pitryā rājñaḥ kṛtyairasaṅgatāḥ।
teṣāmadhipatirvipraḥ kulajaḥ suparīkṣitaḥ॥
asa8.30
saṃvibhaktaśca bhaktaśca śucirvaidyavaśūnugaḥ।
sarve'pi bhūbhṛdāsannāḥ śastāḥ satatamīdṛśāḥ॥
asa8.31
mitho vigrahasaṅghātarahitā bhūbhṛte hitāḥ।
tān vaidyo guṇavāneko manasā pratijāgṛyāt॥
asa8.32
bhūbhṛddehopakaraṇasaṃrakṣaṇasamudyataḥ॥
asa8.33
athābhyamitraṃ vrajato jigīṣorvaidyaḥ susajjauṣadhaśastrayantraḥ।
tuṅgadhvajākhyātanivāsabhūmiryuddhāgataṃ yodhajanaṃ cikitset॥
asa8.34
panthānamudakaṃ chāyāṃ bhaktaṃ yavasamindhanam।
dūṣayantyarayo yasmāttān vidyācchodhayeta ca॥
asa8.35
prasthānaṃ vā niveśaṃ vā nāvijñāya prayojayet।
bhūvāritṛṇakāṣṭhāśmamārgonmārgavanaspatīn॥
asa8.36
viṣeṇopahatā bhūmiḥ kvaciddagdheva lakṣyate।
pramlānatṛṇagulmādimṛtakīṭasarīsṛpā॥
asa8.37
viśīryante khuranakhā dāhakaṇḍūrujānvitāḥ।
chardirmūrchā jvaro mohaḥ śiroduḥkhaṃ ca jāyate॥
asa8.38
tatra saubhañjanānmūlaṃ somavallīmuśīrakam।
mātuluṅgarasaṃ hiṅguṃ pāyayeddadhimātrayā॥
asa8.39
mūtrāṇyajāvihastibhyo māṃsāni rudhirāṇi ca।
sarvagandhaiḥ samaṃ yojya pacetpakve ca nikṣipet॥
asa8.40
somarājīṃ sunandākhyāṃ saralaṃ gandhanākulīm।
cāraṭīṃ trāyamāṇāṃ ca prokṣayettena tāṃ bhuvam॥
asa8.41
saviṣaṃ virasaṃ toyaṃ kavoṣṇaṃ rājibhiścitam।
phenilaṃ guru vicchinnaṃ khagairanābhinanditam॥
asa8.42
mṛtākulitamatsyaṃ ca sparśādrukśophakaṇḍumat।
audanaḥ sādhitastena bhuktamātro'pi dahyate॥
asa8.43
vidagdhaḥ pacyate kṛcchrātpakvo mūrchājvarapradaḥ।
darśayetsarvato nīlapītakarburalohitam॥
asa8.44
tatra śigrevādimagadaṃ bhūmidoṣoditaṃ pibet।
ajaśṛṅgīṃ viśālākhyāṃ viṣaghnīmuttamāraṇīm॥
asa8.45
phaṇijjakaṃ prativiṣāṃ dagdhvā tadbhasma gālayet।
bahuśo gālitaṃ tacca pācayettatra ca kṣipet॥
asa8.46
kalkayitvā pratīvāpaṃ saralaṃ rajanīdvayam।
elāmudīcyaṃ mañjiṣṭhāṃ sunandāṃ bākucīapi॥
asa8.47
pātyante bindavastasmādyatra tannirviṣībhavet।
pāṭalāpāribhadrāśvakarṇaśamyākasidhrakān॥
asa8.48
kalaśāntargatān dagdhvā prakṣipetsaviṣe'mbhasi।
śīte gharmo himaścoṣṇe māruto viṣasaṃyutaḥ॥
asa8.49
bhramamūrchādikārī ca śigrvādistatra ceṣyate।
devadārunatānantāmadhukārjunagairikam॥
asa8.50
vajrakandaṃ latāṃ lodhnaṃ vikirecchlakṣṇacūrṇitam।
vṛkṣāgreṣu patākāsu dūṣyeṣu sumahatsu ca॥
asa8.51
sarvataścūrṇasaṃparkānnirviṣo jāyate'nilaḥ।
vikṛtā bhavati chāyā pādape viṣadūṣite॥
asa8.52
nirgandhamatigandhaṃ vā tatpuṣpaṃ hṛcchirorujam।
kuryāt phalapalaśādi kaṇḍūpākātisārakṛt॥
asa8.53
bhūmimuddiśya yatproktaṃ tatsarvaṃ tatra ceṣyate।
na ca kanyāmaviditāṃ saṃspṛśedaparīkṣitām॥
asa8.54
vividhān kurvate yogān kuśalāḥ khalu mānavāḥ।
ājanmaviṣasaṃyogāt kanyā viṣamayīkṛtā॥
asa8.55
sparśocchvāsādibhirhanti tasyāstvetatparīkṣaṇam।
taddhastakeśasaṃsparśānmlāyate puṣpapallavaiḥ॥
asa8.56
śayyāyāṃ matkuṇairvastre yūkābhiḥ snānavāriṇi।
jantubhirmriyate jñātvā tāmevaṃ dūratastyajet॥
asa8.57
nāprokṣitaṃ nāviditaṃ bhiṣajā nānavekṣitam।
nāprāśitaṃ ca sūdādyaiḥ kiñcidapyāharennṛpaḥ॥
asa8.58
dhanyaṃ sarvārthasiddhākhyaṃ pāparakṣoviṣāpaham।
paraṃ cakṣuṣyamāyuṣyaṃ śatrughnaṃ vakṣyate'ñjanam॥
asa8.59
atha śuklapakṣe puṇye'hani puṣyapunarvasuhastacitrāmṛgaśiraḥśravaṇarevatīśatabhiṣakprājāpatyottarāṇāmanyatamena nakṣatreṇa yogamupagate bhagavatyauṣadhipatau praśaste muhūrte sindhusrotaḥsamutthaṃsnigdhaṃ saprabhaṃ gandhavarṇacchadairnīlotpalābhamañjanamāharet।
tasyāṣṭau bhāgāḥ kanakarajatodumbarāṇāmekaiko bhāgaḥ।
tatsarvaṃ mūṣāyāṃ prakṣipya balimaṅgalapūrvakamagnimupasāmādhāya khadirakadaradhavasyandanānāmanyatamadārubhigomayairvā prajvālayet।
tataścāryāvalokiteśvaramāryatārāṃ brahmadakṣāśvirudrendradityasomavaruṇavaiśvānaravāyuviṣṇujanakabharadvājadhanvantarisuśrutabhavyasukanyāskandaścyavanavainateyānanyāṃśca yathāvidhyuktadevatāḥ sumano'kṣatalājasvastikasaṃyāvanistuṣayavasaṃskṛtaguḍaghṛtamiśrapāyasairarcayitvāvṛddhavaidyabrahmaṇāṃśca śuklavāsaso mahatībhirdakṣiṇābhiḥ pūjayitvā tasminnagnau tadañjanaṃ dhmātaṃ dhmātamāvṛtya pṛthakpṛthaṅniṣecayet।
gośakṛdrasamūtraghṛtadadhikṣaudravasāmajjatailamadyasarvagandhāmbuśarkarodakekṣuraseṣu tathā harītakyāmalakabibhītakakāśmaryamṛdvīkāśṛṅgāṭakakaśerukotpalanalinasaugandhikamṛṇālikakvātheṣu tathā lāvakapiñjalaiṇaśaśahariṇakulīraraseṣu tathā madhukacandanakālānusāryanaladapadmakośīramañjiṣṭhānantāgairikakuṅkumodakeṣu।
tataḥ śukle vāsasi badhvā dvādaśarātra māntarikṣe'mbhāsi vāsayet।
tataśchāyāyāṃ viśoṣya sphaṭikamuktāpravālakālanusāryāpratīvāpaṃ punarapi balimaṅgalapūrvakamahatavāsasā kanyayā dṛṣadi peṣayitvāsuvarṇarajatatāmraśaṅkhaśailadviradaradanagavayaśṛṅgavaiḍūryasphaṭikameṣaśṛṅgyasanasārānyatamaghaṭṭitāyāmañjanikāyāṃ nidhāpayet।
atha pūrvavatpunarapi kṛtasvastyayanaṃ sāvitreṇa karmaṇā sarvavit dvijanmā vidhivattadabhisaṃskuryāt।
tato gajaskandhamāropya pāṇḍuracchatracāmarabālavyajanairanugataṃ tathā śaṅkhadundubhisvanairdvijātivaraprayuktaiśca vedavādamiśraiḥ puṇyāhaghoṣaiḥ kṛtapuṣpopahāraṃ vaidyagṛhānnāyakagṛhamanupraveśayet।
anantaraṃ ca tena videhādhipopadiṣṭena sarvārtheṣu siddhenāñjanena yathoktānāmevāñjanabhājanadravyāṇāmanyatamayā śalākayā gobrāhmaṇapūjāpūrvakaṃ śuciḥ saniyamo bhūtvā dhāraṇīmimāṃ vidyāmadhīyānaḥ pūtaḥ pūrvamakṣi dakṣiṇamañjayet॥
asa8.60
atha mantraḥ namaścakṣuḥpariśodhanarājāya tathāgatāyarhate samyaksambuddhāya tadyathā auṃ cakṣuḥ prajñācakṣurjñānacakṣurvijñānacakṣurviśodhaya svāhā॥
asa8.61
tataḥ paraṃ ca tāmeva dhāriṇīmanusmaran sāyamprātaḥ patyahametatparamaṃ pavitramārogyakaramūrjaskaraṃ sarvaviṣaghnamañjanamaśvibhyāmindrasya vṛtravadhābhyudyatasya prākprakalpitam।
tasmodatadrājñāṃ rājamahāmātrāṇāṃ ca mahīṃ vijagīṣamāṇānāṃ ca brāhmaṇānāṃ ca vedādhyayanamanyadvā mahacchāstramavagāhamānānāṃ prasannamanā bhiṣakprakalpayediti।
bhavanti cātra ślokāḥ॥
asa8.62
atha yogāḥ pravakṣyante bṛhaspatikṛtāḥ śivāḥ।
yān sevamāno nṛpatiḥ śatrubhyo naiti pajcatām॥
asa8.63
bilvāḍhakīyavakṣārapāṭalībālhikoṣaṇāḥ।
śrīparṇīsallakīyuktā niṣkvāthaḥ prokṣaṇaḥ param॥
asa8.64
saviṣaṃ prokṣitaṃ tena sadyo bhavati nirvisam।
yavasendhanapānīyaśastraśayyāsanodakam॥
asa8.65
kavacābharaṇacchatrabālavyajanaveśma ca।
śelupāṭalyativiṣāśigrugopīpunarnavam॥
asa8.66
samaṅgāvṛṣamūlatvakkapitthavṛṣaśoṇitam।
sahadantaśaṭhaṃ tadvat prokṣaṇaṃ viṣanāśanam॥
asa8.67
lākṣāpriyaṅgumañjiṣṭhāsamaṅgālahareṇukāḥ।
yaṣṭyāhvamadhusaṃyuktā babrupittena kalkitāḥ॥
asa8.68
nikhanedgoviṣāṇasthāḥ saptarātraṃ mahītale।
tataḥ kṛtvā maṇiṃ hemnā baddhaṃ hastena dhārayet॥
asa8.69
saṃspṛṣṭaṃ saviṣaṃ tena sadyo bhavati nirviṣam।
manohvālaśamīpuṣpatvaṅniśāśvetasarṣapāḥ॥
asa8.70
kapitthakuṣṭhamañjiṣṭhāḥ pittena ślakṣṇakalkitāḥ।
śuno goḥkapilāyāśca saumyākhyo'yaṃ varo'gadaḥ॥
asa8.71
viṣajitparamaṃ kāryo maṇiratnaṃ ca pūrvavat। mūṣikājaruhā vāpi hastabaddhā viṣāpahāḥ॥
asa8.72
hareṇumāṃsīmañjiṣṭhārajanīmadhukaṃ madhu।
akṣatvaksurasaṃ lākṣā śvapittaṃ pūrvavanmaṇiḥ॥
asa8.73
vāditrāṇi patākāśca piṣṭairobhiśca lekhitāḥ।
śrutvā dṛṣṭvā samāghrāya sadyo bhavati nirviṣam॥
asa8.74
tryūṣaṇaṃ pañcalavaṇaṃ mañjiṣṭhāṃ rajanīdvayam।
sūkṣmailāṃ trivṛtāṃ patraṃ viḍaṅgānīndravāruṇīm॥
asa8.75
madhukaṃ ceti sakṣaudraṃ goviṣāṇe nidhāpayet।
tasmāduṣṇāmbunā mātrāṃ prāgbhaktaṃ viniyojayet॥
asa8.76
viṣaṃ bhuktaṃ jarāṃ yāti nirviṣe'pi na doṣakṛt।
jatusarjarasośīrasarṣapā patravālakaiḥ॥
asa8.77
savellāruṣkarapuraiḥ kusumairarjunasya ca।
dhūpo vāsagṛhe hanti viṣaṃ sthāvarajaṅgamam॥
asa8.78
na tatra kīṭāḥ saviṣā nondurā na sarīsṛpāḥ।
na kṛtyā karṣaṇā(kārmaṇā)dyāśca dhūpo'yaṃ yatra dahyate॥
asa8.79
śikhipiñchaṃ balākāsthi sarṣapāścandanaṃ ghṛtam।
dhūpo viṣaghnaḥ śayanavasanāsanagehagaḥ॥
asa8.80
viśālāvyoṣamañjiṣṭhāyaṣṭīlavaṇapañcakam।
dviniśāpatravellailātrivṛccūrṇaṃ samākṣikam॥
asa8.81
gośṛṅge nihitaṃ yojyaṃ snānīye'mbhasi bhūpateḥ।
pūrvokatatryūṣaṇādiṃ ca snānīye'mbhasi yojayet॥
asa8.82
kvātho'thavārkakusumaśvetāpāmārgasarṣapaiḥ।
sadadhyājyaḥ kṛto yuktaiḥ katakānākulīdvayaiḥ॥
asa8.83
kalko vā candanakṣīripalāśadrumavalkalaiḥ।
mūrvailāvālusurasanākulītaṇḍulīyakaiḥ॥
asa8.84
kvāthaḥ sarvodakārtheṣu kākamācīyutairhitaḥ।
rocanāpatnanaipālīkuṅkumaistilakān vahan॥
asa8.85
viṣairna bādhyate syācca nārīnaranṛpapriyaḥ।
cūrṇairharidrāmañjiṣṭhākiṇihīkaṇanimbajaiḥ॥
asa8.86
digdhaṃ nirviṣatāmeti gātramityāha gautamaḥ।
nasyapānāñjanālepairyuñjyāt sañjīvanātmakān॥
asa8.87
agadān viṣabhuktasya tīkṣṇāni vamanāni ca।
pippalīmadhukakṣaudraśarkarekṣurasaiḥ saha॥
asa8.88
dviniśāpatravellailātrivṛccūrṇaṃ samākṣikam।
virecanaṃ sirāmokṣaṃ prāptaṃ visrāvaṇaṃ yadi॥
asa8.89
hṛdayāvaraṇaṃ kāryaṃ prāgevāmitramadhyataḥ।
pibedghṛtamajeyākhyamamṛtaṃ vāpyabhuktavān॥
asa8.90
sarpiḥ kṣaudraṃ dadhi kṣīramantataḥ śītalaṃ jalam।
sitāmadhukapālindīkalkavanmāṃsamiṣyate॥
asa8.91
godhāhariṇababhrūṇāṃ sakaṇāśuṇṭhipārṣatam।
sanāgaraṃ sātiviṣaṃ śikhinaḥ sasitopalam॥
asa8.92
suśītāḥ saghṛtāścaiṣāṃ yathāsvaṃ kalpitā rasāḥ।
viṣapītāya dadyācca śuddhāyordhvamadhastathā॥
asa8.93
sūkṣmaṃ tāmrarajaḥ kāle sakṣaudraṃ hṛdviśodhanam।
śuddhe hṛdi tataḥ śāṇaṃ hemacūrṇasya dāpayet॥
asa8.94
na sajjate hemapāṅge padmapatre'mbuvadviṣam।
jāyate vipulaṃ cāyurgare'pyeṣa vidhiḥ smṛtaḥ॥
asa8.95
itthaṃ garaviṣādibhyo rakṣedvaidyo nareścaram।
syāducchedastaducchedātprajānāṃ sarvakarmaṇām॥
asa8.96
ājñādhairyakṣamātyāgā mānuṣatve'pyamānuṣāḥ।
yadrājñaḥ karmabhistasmādārādhyo'sāvatīndriyaiḥ॥
asa8.97
yatra sākṣannṛpastatra vijñātaḥ praviśodbhiṣak।
na sammato'pyanucitaṃ yānasthānāsanaṃ bhajet॥
asa8.98
ucite purato rājñastiṣṭhedvākyaṃ ca nākṣipet।
ahīnakālaṃ rājārthaṃ svārthaṃ priyahitaiḥ saha॥
asa8.99
deśe kāle parārthaṃ ca vadeddharmārthasaṃhitam।
nānuśiṣyādapṛcchantaṃ mahadetaddhi sāhasam॥
asa8.100
nācaredahitenainaṃ mūlacchedakaraṃ hi tat।
anukūlaṃ hitaṃ vācyamahitādvārayenmithaḥ॥
asa8.101
udāraiḥ sāntvayan vākyairdoṣaścettadupekṣayā।
tūṣṇīṃ vā prativākye syādvarjayedveṣyasaṅkathām॥
asa8.102
vipaścidapyacittajño bāliśo'pi tu bhāvavit।
atipriyo'pi dveṣyo'pi yātyāśu viparītatām॥
asa8.103
nivedya rājñe kurvīta kāryāṇi sulaghūnyapi।
na yāyānna ciraṃ tiṣṭhet kośasthānāvarodhayoḥ॥
asa8.104
svalpe'pi darśayettuṣṭiṃ lābhe'nuddhatamānasaḥ।
mithaḥ kathanamanyena kaulīnaṃ dvandvavāditām॥
asa8.105
vastrādi rājñā sadṛśaṃ rājalīlāṃ ca varjayet।
dattaṃ yattu nṛpeṇava taddhāryaṃ tuṣṭivṛddhaye॥
asa8.106
hasitavye simataṃ kuryāt prabhorevānuvṛttitaḥ।
ucyamāne'valambeta paramarmāṇi mūkatām॥
asa8.107
svamarmaṇi tu bādhiryaṃ dhairyamādhuryasauṣṭhavān।
atyāyāsena nātmānaṃ kuryādatisamucchritam॥
asa8.108
pāto yathā hi duḥkhāya nocchrāyaḥ sukhakṛttathā।
āsannasevā nṛpateḥ krīḍāśastrāhipāvakaiḥ॥
asa8.109
kauśalenātimahatā vinītaiḥ sā nirudhyate।
prāpya duṣpnāpamaiśvaryaṃ bahumānaṃ ca bhūpateḥ॥
asa8.110
yathopabhuñjīta ciraṃ tathā syādapramādavān।
vidadhyātparitaḥ śayyāṃ rakṣāmantrābhimantritām॥
asa8.111
rātrau siddhārthakān bhūtimakṣatairanvitāṃ śucim।
rakṣāśaktiṃ tathocchīrṣe sayavāṅkurayāvakām॥
asa8.112
sadūrvaṃ pūrṇakalaśaṃ sapuṣpaphalapallavam।
upahāraṃ ca sandhyāyāṃ bhuktvā cānte niśāsu ca॥
asa8.113
etatsvastyayanaṃ karma kartavyaṃ śucinā śuceḥ।
āyusyaṃ pauṣṭikaṃ bhūtaviṣakārmaṇapāpmajit॥
asa8.114
saṅkṣepa eṣa viṣapālanasādhanāya proktastu vistaravidhiḥ punaruttare tu।
ālocya samyagakhilaṃ matipūrvakārī yuñjīta taṃ parivikalpya vikāracihnam॥
asa8.115
iti viṣagararakṣorakṣaṇāyopadeśaṃ bhajati narapatiryo nityamevāpramattaḥ।
nijapararipuvṛndairapradhṛṣyo mahātmā janayati janatāyāḥ kṣemayogau cirāya॥
iti aṣṭamo'dhyāyaḥ।
navamo'dhyāyaḥ
asa9.1
athāto viruddhānnavijñānīyamadhyāyaṃ vyākhyāsyāmaḥ।
iti hasmāhurātreyādayo maharṣayaḥ॥
asa9.2
grāmyānūpaudakapiśitāni madhuguḍatilapayomāṣamūlakabisairvirūḍhadhānyaiśca naikadhyamadyāt।
viśeṣataḥ payasā matsyān।
ubhayaṃ hyetanmadhurarasavipākitvādabhiṣyandi śītoṣṇavīryatvāt parasparaṃ viruddham।
teṣvapi viśeṣeṇa cilicimaḥ।
sa punaḥ śakalī lohitanayanaḥ sarvato lohitarājirlohitaprabhākaraḥ prāyo bhūmau carati so'tyābhiṣyanditamatvāt sutarāṃ vyādhīnupajanayatyāmaviṣaṃ ca॥
asa9.3
sarvaṃ cāmlaṃ payasaikadhyaṃ viruddham।
tata uttaraṃ vā viruddhaṃ phalañca kaṅguvarakamakuṣṭhavellakulatthamāṣaniṣpāvāśca।
namūlakadiharitaṃ bhakṣayitvā payaḥ sevyaṃ kuṣṭhābādhabhayāt।
pauṣkaraṃ rauhiṇīkaṃ jātukaṃ vā śākaṃ saha madhupyobhyāṃ nābhyavaharet।
tābhyāṃ ca saha kapotān sarṣapatailabhṛṣṭān।
tathā sarṣapatailabhṛṣṭānāṃ matsyabadarāṇāṃ badarāṇi śvāvidvarāhamāṃsaṃ caikadhyaṃ pittenāmamāṃsāni, dadhnā kukkuṭaṃ pṛṣataṃ ca kusumbhaśākenairaurabhraṃ sauvīrakeṇa tilaśaṣkulīḥ, kṣīreṇa lavaṇaṃ mūlakena māṣasūpaṃ, navanītena śākaṃ, upodakāṃ maireyamārdvīkābhyāṃ, pīlūni karīraiḥ, bisairvirūḍhakāni, dadhnā māṣasūpena guḍena madhunā ghṛtena vā lakucaphalaṃ, dadhnā takreṇa guḍena vā kākamācīṃ, tāmeva matsyapacane śṛṅgiverapacane vā bhājane siddhāmanyatra vā siddhāṃ rātrimuṣitāṃ, kāṃsyabhājane daśarātroṣitaṃ sarpirmadyadadhimadhubhallātakeṣu coṣṇam॥
asa9.4
takrasiddhakāmpillako viruddhaḥ।
aṅgāraśūlyo bhāsaḥ।
surākṛsarāpāyasāścaikadhyaṃ viruddhāḥ॥
asa9.5
madhusarpirvasātailodakāni samadhṛtāni dviśastriśaḥ samastāni vā।
madhughṛte bhinnāṃśe divyodakānupāne।
madhupuṣkarabījaṃ padmottarikāśākaṃ śārkaro mairayo madhu ca sahopayuktaṃ viruddham।
vātaṃ cātikopayati।
hāridrakaḥ sarṣapatailabhṛṣṭo viruddhaḥ।
pittaṃ cātikopayati।
pāyaso manthānupāno viruddhaḥ।
śleṣmāṇaṃ cātikopayati।
upodakā tilakalkasiddhā heturatīsārasya।
balākā vāruṇyā kulmāṣaiśca virudhdā।
saiva varāhavasayā paribhṛṣṭā sadyo vyāpādayati।
godhālāvaṃtittirimayūrakapiñjalāścairaṇḍadārvagnisiddhā eraṇḍatailasammūrchitāḥ।
hārītamāṃsaṃ hāridraśūlakāvasaktaṃ hāridrāgnipluṣṭaṃ ca।
tadeva bhasmapāṃsuparidhvastaṃ sakṣaudraṃ ca॥
asa9.6
tathā matsyanistālitasnehasādhitāḥ pippalyaḥ।
śītoṣṇaṃ navapurāṇamāmapakvaṃ ca naikamaikadhyamadyāt।
salilāvagāhaḥ sahasoṣṇābhitaptasya tvagdṛṣṭyorupaghātāya।
tṛṣṇābhipravṛddhaye ca।
tathaiva ca payaḥpānaṃ raktapittāya।
śarīreṇāyastasya sahasābhyavahāraḥ chardiṣe gulmāya vā।
vācā tvāyastasya svarasādāya।
ityannapānadravyavirodhaikadeśo bāhulyenopayogī kathitaḥ।
bheṣajadravyāṇāṃ tu yathopadeśameva prayogo nyāyyataraḥ।
tadvirodhaḥ punaratiprasaṅgabhayānnoktaḥ।
na ca tadvijñānamekāntabhadrakaṃ॥
asa9.7
apica।
utkleśya doṣānna haret dravyaṃ yattatsamāsataḥ।
viruddhaṃ taddhi dhātūnāṃ pratyanīkatayā sthitam॥
asa9.8
balināṃ mithoguṇānāṃ viṣamatayā samatayāpyubhayathāpi।
saṃskārādivaśena ca bhavati nisargādapi virodhaḥ॥
asa9.9
kṣīraṃ kulatthaiḥ panasena matsyaistaptaṃ dadhi kṣaudraghṛte samāṃśe।
vāryūṣare rātriṣu saktavaśca toyāntarāste yavakāstathā ca॥
asa9.10
kuśāgrīyadhiyāmetadudāharaṇamātrakam।
upanītamalaṃ viddhān sarvatra kramate yataḥ॥
asa9.11
visphoṭaśophamadavidradhigulmayakṣmatejobalasmṛtimatīndriyacittanāśān।
kuryādviruddhamaśanaṃ jvaramastrapittamaṣṭau gadāṃśca mahato viṣavacca mṛtyum॥
asa9.12
teṣvāśu kuryātsaṃśuddhiṃ śamaṃ vā tadvirodhibhiḥ।
dravyaistaireva vā pūrvaṃ śarīrasyābhisaṃskṛtim॥
asa9.13
vyāyāmasnigdhadīptāgnivayasthabalaśālinām।
virodhyapi na pīḍāyaisātmyamalpaṃ ca bhojanam॥
asa9.14
doṣādivaiparītyena harate rogiṇāṃ rujam।
aikadhyaṃ dadhidugdhādiyojanā na virudhyate॥
asa9.15
yogādibhedādyadyadvā pathyānāmapyapathyatā।
tadbhedāntaratastadvadvirodho'pi nivarttate॥
asa9.16
pādāṃśena tyajetsātmyamahitaṃ hitamācaret।
ekāntaraṃ tataścordhvaṃ dvyantaraṃ tryantaraṃ tathā॥
asa9.17
krameṇānena santyaktā doṣāḥ saṃvarddhitā guṇāḥ।
prabhavanti na pīḍāyai prāpnuvanti sthirātmatām॥
asa9.18
tritayaṃ catadupastambhanamāhāraḥ svapno'brahmacaryaṃ ca।
ebhiryuktiyuktairupastabdhamupastambhaiḥ śarīraṃ balavarṇopacayocitamanuvarttate yāvadāyuḥsaṃskāraḥ।
tatra āhāra ukto vakṣyate ca॥
asa9.19
lokādisargaprabhavā tamomūlā tamomayī।
bāhulyāttamaso rātrau nidrā prāyeṇa jāyate॥
asa9.20
śleṣmāvṛteṣu srotassu śramāduparateṣu ca।
indriyeṣu svakarmabhyo nidrā viśati dehinam॥
asa9.21
sarvendriyavyuparatau mano'nuparataṃ yadā।
viṣayebhyastadā svapnaṃ nānārūpaṃ prapaśyati॥
asa9.22
nidrāyattaṃ sukhaṃ duḥkhaṃ puṣṭiḥ kārśyaṃ balābalam।
vṛṣatā klībatā jñānamajñānaṃ jīvitaṃ na ca॥
asa9.23
akāle'tiprasaṅgācca na ca nidrā niṣevitā।
sukhayuṣī parākuryāt kālarātririvāparā॥
asa9.24
saiva yuktā punaryuṅkte nidrā dehaṃ sukhāyuṣā।
yogābhiyogino buddhirnirmalā tapasā yathā॥
asa9.25
rātrau jāgaraṇaṃ rūkṣaṃ snigdhaṃ prasvapanaṃ divā।
arūkṣamanabhiṣyandi tvāsīnapracalāyitam॥
asa9.26
grīṣme vāyucayādānaraukṣyarātryalpabhāvataḥ।
divāsvapno hito'nyasmin kaphapittakaro hi saḥ॥
asa9.27
muktvātibhāṣyayānādhvamadyastrībhārakarmabhiḥ।
krodhaśokabhayaiḥ klāntān śvāsahidhmātisāriṇaḥ॥
asa9.28
vṛddhabālābalakṣīṇakṣatatṛṭcchūlapīḍitān।
ajīrṇyabhihatonmattān divāsvapnocitānapi।
dhātusāmyaṃ tathā hyeṣāṃ śleṣmā cāṅgāni puṣyati॥
asa9.29
bahumedaḥkaphāḥ svapyuḥ snehanityāśca nāhani।
viṣārttaḥ kaṇṭharogī ca naiva jātu niśāsvapi॥
asa9.30
halīmakaśirojāḍyastaimityagurugātratāḥ।
jvarabhramamatibhraṃśasrotorodhāgnimandatāḥ॥
asa9.31
śophārocakahṛllāsapīnasārddhāvabhedakāḥ।
kaṇḍūrūkkoṭhapiṭakākāsatandrāgalāmayāḥ॥
asa9.32
viṣavegapravṛttiśca bhavedahitanidrayā।
apacyamāno bāhulyāt srotāṃsyāvṛṇute kaphaḥ॥
asa9.33
tataḥ srotassu ruddheṣu jāyate gātragauravam।
gurugātrasya cālasyamālasyādatinidratā॥
asa9.34
virekaḥ kāyaśirasorvamanaṃ raktamokṣaṇam।
dhūmaḥ kṣūttṛḍvyathāharṣaśokamaithunabhīkrudhaḥ॥
asa9.35
cintotkaṇṭhāsukhā śayyāsatvaudāryaṃ tamojayaḥ।
rūkṣānnaṃ cāhitāṃ nidrāṃ vārayanti prasaṅginīm॥
asa9.36
eta eva ca vijñeyā nidrānāśasya hetavaḥ।
kālaśīlakṣayo vyādhirvṛddhiścānilapittayoḥ॥
asa9.37
nidrānāśādaṅgamarddaśirogauravajṛmbhikāḥ।
jāḍyaglāni bhramāpaktitandrārogāśca vātajāḥ॥
asa9.38
kapho'lpo vāyunoddhūto dhamanīḥ sanirudhya tu।
kuryātsaṃjñāpahāṃ tandrāṃ dāruṇāṃ mohakariṇīm॥
asa9.39
unmīlitavinirbhugne parivarttitatārake।
bhavatastatra nayane srute lulitapakṣmaṇī॥
asa9.40
arddhatrirātrātsā sādhyā na sā sādhyā tataḥ param।
yathākālamato nidrāṃ rātrau seveta sātmyataḥ॥
asa9.41
asātmyājjāgarādardhaṃ prātaḥ svapyādabhuktavān।
śīlayenmandanidrastu kṣīramikṣurasaṃ rasān॥
asa9.42
ānūpaudakamāṃsānāṃ bhakṣyān gauḍikapaiṣṭikān।
śālīnmadyāni māṣāṃśca kīlāṭān māhiṣaṃ dadhi॥
asa9.43
abhyaṅgodvarttanasnānamūrdhdaśravaṇapūraṇam।
cakṣuṣastarpaṇaṃ lepaḥ śiraso vadanasya ca॥
asa9.44
pravāte surabhau deśe sukhāṃ śayyāṃ yathocite।
saṃvāhanaṃ sparśasukhaṃ cittajñairanujīvibhiḥ॥
asa9.45
sarpiḥ kṣīrānupānaṃ ca jīvanīyaiḥ śṛtaṃ pibet।
kāntābāhulatāśleṣo nirvṛtiḥ kṛtakṛtyatā॥
asa9.46
mano'nukūlā viṣayāḥ kāmaṃ nidrāsukhapradāḥ।
brahmacaryaratergramyasukhanispṛhacetasaḥ॥
asa9.47
nidrā santoṣatṛptasya svaṃ kālaṃ nātivarttate।
etānyeva ca bhūyiṣṭhaṃ nidrāluḥ parivarjayet॥
asa9.48
kālasvabhāvāmayacittadehakhedaiḥ kaphāgantutamobhavā ca।
nidrā bibhartti prathamā śarīraṃ pāpmāntagā vyādhinimittamanyāḥ॥
asa9.49
grāmyadharmapravṛttau tu rajasvalāmaniṣṭāmaniṣṭācārāmaśastāmatisthūlāmatikṛśāṃ garbhiṇīṃ sūtikāmanuttānāṃ vikṛtāṅgāṃ gaṇikāmaprajasaṃ duṣṭayonimanyayonimanyastriyaṃ viśeṣācca vayovarṇavṛddhāṃ sagotrāṃ gurumitrabandhubhṛtyapatnīṃ varṇinīṃ tathā caityacatvaracatuṣpathopavanaśmaśānāghātasalilauṣadhadvijagurusuranṛpālayeṣvahani gosarge madhyandine'rddharātrau parveṣvanaṅge pipāsurapraṇītasaṅkalpo vā na gacchet।
na ca viparītavyavāye yojayet।
viśeṣeṇa cātivyāyatāṃ garbhiṇīṃ navaprasūtāmṛtumatīṃ saṃvṛtayoniṃ ca।
mūrddhābhighātaṃ ca pariharet।
na ca niṣekābhimukhaṃ śukraṃ dhārayediti।
manaḥśarirasthitimātrameva vyavāyaṃ seveta।
na tatparaḥ syāditi॥
asa9.50
bhavati cātra ślokaḥ।
visrabdhahṛṣṭo rahasi tatkāmastaruṇaḥ pumān।
samasthitāṅgaḥ surabhirmuktamūtrādiravyathaḥ॥
asa9.51
nānāśito nātyaśito vṛṣyāṇāṃ tarpitastryaham।
nārīṃ nārīrguṇairyuktāṃ sahapūrvaguṇāṃ vrajet॥
asa9.52
dvyahādvasante tasyānte pakṣāttadvat ghanodaye seveta kāmataḥ kāmaṃ hemante śiśire balī।
snānāṅgarāgavyajanendupādamāṃsāsavakṣīrarasān rasālām॥
asa9.53
bhakṣyān sitāḍhyān salilaṃ suśītam।
seveta nidrāṃ ca ratāntatāntaḥ॥
asa9.54
strīsaṃsargaddhi sadyaḥ syāt klībatā balināmapi।
evaṃ cāpyāyate śīghraṃ teṣāṃ śukraṃ ca dhāma ca॥
asa9.55
dṛṣṭyāyurojaḥśukrānāṃ kṣayaṃ meḍhrāśrayān gadān।
vāyoḥ kopamadharmaṃ ca mūḍhaḥ prāpnotyato'nyathā॥
asa9.56
uttāno vegarodhī vā vṛddhimehāśmaśarkarāḥ।
timirādigadotpattirmūrddhādyāhananāddhruvam॥
asa9.57
bhramaklamorudaurbalyabaladhātvindriyakṣayaḥ।
aparvamaraṇaṃ ca syādviśeṣeṇātimaithunāt॥
asa9.58
naconaḥ ṣoḍaśādvarṣāt saptateḥ parato na ac।
āyuṣkāmo naraḥ strībhiḥ saṃyogaṃ gantumarhati॥
asa9.59
atibālo hyasaṃpūrṇasarvadhātuḥ striyaṃ vrajan।
upatapyeta sahasā taṭākamiva kājalam॥
asa9.60
śuṣkaṃ rūkṣaṃ yathā kāṣṭhaṃ jantujagdhaṃ vijarjaram।
spṛṣṭamāśu viśīryeta tathā vṛddhaḥ striyaṃ vrajan॥
asa9.61
kāyasya tejaḥ paramaṃ hi śukramāhārasāradapi sārabhūtam।
jitātmanā tat parirakṣaṇīyaṃ tato vapuḥ santatirapyudārā॥
asa9.62
apramatto bhajedbhāvāṃstadātvasukhasaṃjñakān।
sukhodarkeṣu sajjeta dehasyaitadalaṃ hitam॥
asa9.63
prajñāparādho'sātmyārthasaṃyogaḥ kālavaikṛtam।
hite'pi ratamāhāre yojayantyāmayairnaram॥
asa9.64
nāpathyasevinaṃ sadyaḥ prabādhante tadā malāḥ।
prakopaṃ prativighnānti bhinnairdūṣyādibhiryadā॥
asa9.65
na ca sarvopacāro'pi sarvadā sarvadoṣakṛt।
na hi sarvāṇyapathyāni tulyadoṣāṇi naiva ca॥
asa9.66
sarve tulyabalā doṣā na sarvāṇi vapūṃṣi ca।
vyādhikṣamatve śaktāni yato'pathyaṃ tadeva tu॥
asa9.67
gacchatyapathyatamatāṃ tulyadoṣādivarddhitam।
ta eva ca punarddoṣā hetubhirbahubhiścitāḥ॥
asa9.68
mitho viruddhā balino dīrghakālānubandhinaḥ।
sarve samaprakupitāḥ prāpyālpamapi kāraṇam॥
asa9.69
prāṇāyatanamāśritya garbhīrāḥ sarvamārgagāḥ।
dehe'hitocite te syuścirādapyāśukāriṇaḥ॥
asa9.70
ahitānyapi cānyeṣāmabhyāsādupaśerate।
doṣāścaiṣāṃ kṣayaṃ yānti karmavātātapādibhiḥ॥
asa9.71
bhinnāhāravayaḥ sātmyaprakṛtīnāṃ samaṃ bhavet।
eko vikṛtavāyyādiyugapatsevanāt gadaḥ॥
asa9.72
vātādīnāṃ tu vikṛtirvikṛtādgrahacārataḥ।
bhaumāntarikṣadivyebhya utpātebhyaśca jāyate।
sambhavaḥ punareteṣāṃ karmaṇaḥ sāmudāyikāt॥
asa9.73
duṣṭo vāyurabhiṣyandī stimito'tyuṣṇaśītalaḥ।
kuṇḍalī bhairavaravaḥ paruṣo'nārttavo balī॥
asa9.74
anyonyavyāhatagatiḥ pāṃsubāṣpaviṣānvitaḥ।
rasavarṇādivikṛtamapakrāntavihaṅgamam॥
asa9.75
ninditaprabhavaṃ toyamupakṣīṇajalāśayam।
makṣikāmūṣikāvyālabahūtpātapradūṣitaḥ॥
asa9.76
deśo'pathyānnabahulo naṣṭadharmamahauṣadhiḥ।
kālaśca viparīto'tihīnaliṅgo yathāyatham॥
asa9.77
ete duṣparihāratvādahitāyottarottaram।
yeṣāmaniyataṃ karma tasmin kāle sudāruṇe॥
asa9.78
karma pañcavidhaṃ teṣāṃ yojyaṃ tadvadrasāyanam।
śasyate dehavṛddhiśca bheṣajaiḥ pūrvamuddhṛtaiḥ॥
asa9.79
brahmacaryaṃ dayā dānaṃ sadācāraratiḥ śamaḥ।
saddharmaḥ satkathā pūjā devarṣīṇāṃ jitātmanām॥
asa9.80
deśānāmavipannānāṃ sādhūnāṃ ca niṣevaṇam।
daivavyapāśrayaṃ ceṣṭaṃ karma jīvitarakṣaṇam॥
asa9.81
hemantādiṣu kurvīta svaṃ svaṃ cākālikeṣvapi।
vidhiṃ tacchīlanaṃ yasmācchītādidvandvakāritam॥
asa9.82
ṛtucaryādiśītoṣṇavṛṣṭidoṣapratikriyā।
ata eva ca caryāyāṃ hemantaśiśire same॥
asa9.83
sarvaprāṇabhṛtāṃ nityamāyuryuktimapekṣate।
daive puruṣakāre ca sthitaṃ tasya balābalam॥
asa9.84
anyajanmakṛta karma daivaṃ pauruṣamaihikam।
vidyātte karmaṇī tredhā śreṣṭhamadhyāvaratvataḥ॥
asa9.85
tayorudārayoryuktirdīrghasya susukhasya ca।
niyatasyāyuṣo heturviparītasya cāparā॥
asa9.86
madhyā madhyasya miśrasya saṅkīrṇā śruṇu cāparam।
daivaṃ puruṣakāreṇa durbalaṃ hyupahanyate॥
asa9.87
tathā daivena balinā pauruṣaṃ karma durbalam।
dṛṣṭvā yadeke manyante niyataṃ mānamāyuṣaḥ॥
asa9.88
karma kiñcit kvacitkāle vipākaniyataṃ mahat।
kiñcicca kālaniyataṃ pratyayaiḥ pratibodhyate॥
asa9.89
evaṃ ca dvividho mṛtyuḥ kālākālavibhedataḥ।
upadiṣṭastataścaiṣa hitāhitavidhikramaḥ॥
asa9.90
ekottaraṃ mṛtyuśataṃ bruvate vedavādinaḥ।
tatraikaḥ kālasaṃyuktaḥ śeṣāstvāgantavaḥ smṛtāḥ॥
asa9.91
śyenādinā ca yāgena bhrātṛvyasya tathā ca taiḥ।
dīrghaśravasasomādyairvihitaścātmano vadhaḥ॥
asa9.92
āyuṣkāmasya tatprāptistatheṣṭyā mitravindayā।
sarvasmādeva cātmānaṃ gopayedīdṛśī smṛtiḥ॥
asa9.93
tathā maraṇamuddiṣṭaṃ saugatānāṃ caturvidham।
viṣamāparihāreṇa jāyate niyatāyuṣām॥
asa9.94
dhruvaṃ rogitvamanyeṣāṃ mṛtyureva tvaparvaṇi।
akāṇḍe śastraghātādyaiḥ pratyakṣo mṛtyuranyathā॥
asa9.95
udbhrāntacaṇḍamātaṅgaturaṅgādisamāgamam।
ārātiduṣṭavāyvādisāhasāhitabhojanam॥
asa9.96
varjayediti na brūyurmunayo divyacakṣuṣaḥ।
daivavyapāśrayādīśca rasāyanavidhīstathā॥
asa9.97
na vā te'pi yathākāmamāyuṣaḥ sthitimāpnuyuḥ।
ahisiṃhagajādibhyo viduṣāṃ na bhayaṃ bhavet॥
asa9.98
mithyāprākāradurgāṇi mithyāmāraṇarakṣaṇam।
āyuṣkāmasya mithyaiva paradārādivarjanam॥
asa9.99
mantradevatayāhūtā nācakṣīran mahāhayaḥ।
viṣasuptaprabuddhasthā bhāvābhāvau tadāyuṣaḥ॥
asa9.100
sanyāsarohiṇīkādigrastasya sahasā bhavet।
upekṣayā na maraṇaṃ jīvitaṃ vā cikitsayā॥
asa9.101
pratyahaṃ nṛsahasrasya yudve'nyonyamabhighnataḥ।
sādhuvṛttasya cātulyā na bhavedāyuṣaḥ sthitiḥ॥
asa9.102
nāyudhairdviṣamindrādyā nauṣadhairārtamaśvinau।
upakrameranna bhavedakālamaraṇaṃ yadi॥
asa9.103
ghaṭānāmāmapakvānāṃ pālanāparipālanaiḥ।
cirālpakālavarttitvaṃ citrasthānāṃ ca dṛśyate॥
asa9.104
ityatyantaprasiddhe'pi siddhe sarvāgamairapi।
dṛṣṭe'pyakālamaraṇe vicikitsetkathaṃ budhaḥ॥
asa9.105
guṇavadbhiṣagādīnāṃ sambhave sambhavettu yaḥ।
mṛtyuṃ taṃ kālajaṃ prāhuritaraṃ tadviparyaye॥
asa9.106
yathā ratho vāhyamāno nyāyena kramaśaḥ kṣayam।
yāyādātmavatāmāyustathānyeṣāṃ viparyayaḥ॥
asa9.107
śucitailadaśo dīpaḥ kīṭavātādyapīḍitaḥ।
dīptimān varttate samyak yathaivāsnehasaṅkṣayāt॥
asa9.108
sa evāto yathā ca syādviparīto viparyaye।
hitāhitopacāreṇa tathaiva puruṣo dhruvam॥
asa9.109
sarvamanyat parityajya śarīraṃ pālayedataḥ।
tadabhāve hi bhāvānāṃ sarvābhāvaḥ śarīriṇām॥
asa9.110
nagarī nagarasyeva rathasyeva rathī tathā।
svaśarīrasya medhāvī kṛtyeṣvavahito bhavet॥
asa9.111
āhārakalpanāhetūn svabhāvādīn viśeṣataḥ।
samīkṣya hitamaśnīyāddeho hyāhārasambhavaḥ॥
asa9.112
bhīlajjāyantraṇālobhaharṣaśokavaśaṃ gataḥ।
na jātu dhārayedvegāṃstaddhi sarvāpadāspadam॥
asa9.113
hitamabhyasyataḥ puṃso nākāle kāladaṃṣṭrayā।
sañjāyate parāmarśo balotsāhendriyāyuṣām॥
asa9.114
ahitānyapi santyajya doṣamāpyāpnuyādyadi।
tathāpyānṛṇyamāyāti sādhūnāmātmavāniti॥
asa9.115
yacca rogasamutthānaṃ na śakyamiha kenacit।
parivartuṃ na tat prāpya śocitavyaṃ manīṣiṇā॥
asa9.116
hitāhāravihārāṇāṃ sadācāraniṣeviṇām।
lokadvayavyapekṣāṇāṃ jīvitaṃ hyamṛtāyate॥
asa9.117
gṛdhnurgrāmyasukhe vaśyaḥ kleśānāṃ hatasatpathaḥ।
mūḍho jīvatyanarthāya durgatiṃ paribṛṃhayan॥
asa9.118
viduṣāntaśśarīrasthānnityaṃ sannihitānarīn।
jitvā varjyāni varjyāni ciraṃ jīvitumicchatā॥
asa9.119
tadātve cānubandhe vā tasmāt karmāśubhodayam।
smarannātreyavacaso na dhīmān kartumarhati॥
iti navamo'dhyāyaḥ॥

daśamo'dhyāyaḥ
asa10.1
athāto'nnapānavidhimadhyāyaṃ vyākhyāsyāmaḥ।
itihasmāhurātreyādayo maharṣayaḥ॥
asa10.2
vidhivihitamannapānamiṣṭendriyārthamāyatanamāyuṣo bruvate।
yadāyattāni hyojastejodhātvindriyabalatuṣṭipuṣṭipratibhārogyādīni।
tadindhanā cāntarāgneḥ sthitiḥ।
agnimūlaṃ ca dehadhāraṇamiti॥
asa10.3
athātmavān svabhāvasaṃyogasaṃskāramātrādeśakālopayogavyavasthāḥ saptāhārakalpanāviśeṣāṇāṃ svāsthyāsvāsthyaphalānāṃ hetubhūtāḥ samīkṣya hitameva anurudhyeta।
tatra svabhāvato divyodakaraktaśāliṣaṣṭikamudgaiṇalāvādayo laghavaḥ।
kṣīrekṣuvrīhimāṣānūpāmiṣādayo gurava iti।
te khalvapi saṃyogādiviśeṣairanyathātvaṃ pratipadyante॥
asa10.4
tatra saṃyogo nāma dvayorbahūnāṃ vādravyāṇāṃ saṃhatībhāvaḥ।
sa viśeṣamārabhate yannaikaikaśo dravyāṇi।
saṃskārastu toyāgnisannikarṣaśaucamanthanadeśakālabhāvanābhājanādibhirupajanyate।
mātrā punaḥ piṇḍaparimāṇataḥ samudāyena pratidravyāpekṣayā cāhārarāśiḥ।
deśo dravyasyopayoktuścotpatyavasthāne।
tatra punarupayoktāsvasthāturatvataḥ prakṛtibhedataśca parīkṣyaḥ॥
asa10.5
kālastu ṛtuvyādhyapekṣo jīrṇājīrṇalakṣaṇaśca।
ajīrṇe'pi pūrvasyāhārasyāpariṇato rasa uttareṇopasaṃsṛjyamānaḥ sarvān doṣān prakopayatyāśu।
jīrṇe tu svasthānastheṣu doṣeṣu vātānulomyādutsṛṣṭeṣu mūtrapurīṣavegeṣu viśuddheṣūdgārahṛdayasrotomukheṣu viśadakaraṇe laghuni śarīre'gnāvudīrṇe jātāyā bubhukṣāyāmabhyavahṛtamannamapradūṣayaddoṣānāyurbalavarṇānabhivarddhayati।
kevalamayameva kālo bhojanasya॥
asa10.6
atītakālaṃ punastadvātaviṣṭabdhaṃ kṛcchrādvipacyate karśayatyannaruciṃ ca punarupahanti।
upayogavyavasthā tu nāsnāto na digvāsā naikavastradhṛk na malinavasano nāhutvā na japitvā nānirūpya devatābhyo na pitṛbhyo na datvāgramannamagnaye na gurubhyo nātithaye nābhyāgatebhyo na śvavayaḥśvapacebhyaḥ pratyavekṣya cāśritopāśitānapi tiraśco'pi svaparigṛhītān praśastadeśakālopakaraṇayuktaḥ sragvī vibhūṣitaḥ surandhirārdrapāṇipādaḥ suviśuddhavadano'bhimatasahāyaḥ keśamakṣikādyanupajuṣṭamanindyamanindannaninditamapunaruṣṇīkṛtaṃ nātyuṣṇamanupadagdhaṃ susiddhamalolo nāsātmyaṃ nāviditaṃ nāviditāgamaṃ nātisāyaṃ nātiprage nākāśe nātape nāndhakāre nādho vṛkṣasya na śyyāstho nonnamya pradeśinīṃ na pātre bhinne nāsaṃvṛte na maline bhāvadūṣite vā na cāsanasthite na hastasthe na haste prāṅmukhaḥ sumanāḥ śucibhaktākṣudhitānukūlajanopahitaṃ hitamannamaśrīyāt।
na paryuṣitamanyatra māṃsopadaṃśabhakṣyebhyaḥ।
nāśeṣamanyatra dadhimadhughṛtasalilasaktuśuktapāyasebhyo'pi ca।
snigdhaṃ laghūṣṇamavilambita manatidrutamajalpannahasaṃstanmanāḥ samīkṣya samyagātmānam॥
asa10.7
snigdhalaghūṣṇāni hi vahnimaudaryamudīrayanti koṣṭhaṃ pariśodhayānti dhātūnna vikurvate kṣipraṃ jarayanti anilamanulomayanti।
tathā snigdhaṃ dṛḍhīkarotīndriyāṇyupacinoti śarīramapacinoti jarasaṃ balamabhivarddhayati varṇaprasādamabhinirvarttayati।
laghu ca punaḥ svabhāvādibhirannamapratipīḍayaddoṣānavyathamānaṃ pariṇāmameti।
vipannamapi cālpadoṣaṃ bhavati।
uṣṇaṃ ca punarjanayati rucimupaśoṣayati śleṣmāṇam।
vilambitaṃ tu bhuñjāno na tṛptimadhigacchati bahu ca bhuṅkte śītībhavati cānnajātaṃ viṣamapākaṃ ca bhavati।
atidrutaṃ tu bhuñjānasya jalpato hasto'nyamanaso vā bhavedutsnehanamavasādanaṃ bhojanasyāpratiṣṭhānaṃ guṇadoṣāvibhāvanaṃ ca॥
asa10.8
samīkṣya samyagātmānamiti mamedaṃ sātmyamidamasātmyamiti nityamapramattaḥ pratyavekṣeta।
tatra sātmyaṃ nāma sahātmanā bhavatyabhyastaṃ tadaucityādupaśeta ityeke।
sātmyaviparītamanupaśayādasātmyam।
anye punaḥ prakṛtivayodeśartudoṣavyādhivaśena sātmyaṃ bahuvidhamicchanti।
te hyupaśayamātramaṅgīkṛtya viparītaguṇamapyupacāreṇa sātmyamācakṣate।
tulyaguṇaṃ cānupaśayādasātmyam।
sātmyaṃ tu pravarāvaramadhyavibhāgena trividham।
tatra sarvarasaṃ pravaramekarasamavaraṃ madhyaṃ tu madhyamameva।
teṣu pravaraṃ samadoṣasyopadiśantīti।
itareṣāmapi krameṇa sātmyamapi cāhitaṃ pādena vā vivarjayedityuktaṃ prāk।
tatra yadāhārajātaṃ samadhātūnanuvarttayati viṣamāṃśca samīkaroti tatsamāsato hitam।
viparītamahitam।
tat punarmātrāyogādivaicitryādaniyatamapi yathopadeśaṃ yathābhūyiṣṭhaṃ ca śīlayet pariharecca॥
asa10.9
tathā viśeṣataḥ samaśanamadhyaśanamamātraśanaṃ viṣamāśanaṃ ca varjayet।
tatra pathyāpathyemakatrabhuktaṃ samaśanam।
bhuktasyopari bhuktamadhyaśanam।
amātrāśanaṃ punaḥ pṛthagevopadekṣyate।
aprāptātītakālaṃ tu bhuktaṃ viṣamāśanamiti।
bhuñjānastu peyāyūṣarasān vyañjanāni rājateṣu pātreṣu nidadhyāt।
pariśuṣkapradigdhānatyuṣṇaṃ ca payaḥ sauvarṇeṣu।
khalakhaṭvarakāmbalikān kāṃsyeṣu।
rāgaṣāḍavasaṭṭakān vajravaiḍūrya vicitreṣu।
ghṛtamāyase payaḥ suśītaṃ tāmramaye pānīya pānakāni ca mṛddhemasphaṭikakācamayeṣu audanaṃ ca vistīrṇe manorame sthāne।
anyathā hi varṇagandharasānyatvādahitaṃ syāt॥
asa10.10
api ca।
dakṣiṇapārśve bhakṣyaṃ sthāpayet।
savye peyaṃ lehyaṃ mukhodgharṣaṇapiṇḍīṃ ca madhye bhojyamiti।
yathāgnisātmyaṃ tu prāk dravamupaśuṣkaṃ vāśnīyāt।
prāgeva tu gurusvādusnigdhaṃ ca।
madhye'mlalavaṇam।
ante rūkṣaṃ dravamitararasayuktaṃ ca।
tatra mandāgrerdravoṣṇena samuttejitoṣmaṇo'nyadupayuktaṃ samyak pākameti॥
asa10.11
anupāne tu salilameva śreṣṭhaṃ sarvarasayonitvātsarvabhūtasātmyatvājjīvanādiguṇayogācca।
tacchītaṃ dadhimadhuyavagodhūmamadyaviśeṣeṣu sarveṣu ca vidāhiṣu śarad grīṣmayośca।
uṣṇaṃ piṣṭamayeṣvanyeṣu ca durjareṣu hemante ca।
dravadravyavijñānīyaṃ cekṣeta।
kṣīraṃ śāliṣaṣṭikayoḥ tathaivopavāsādhvabhāṣyastrīvyāyāmaklāntabālavṛddheṣu।
māṃsarasaḥ śoṣādiṣu।
vāte tvamlāni ca।
pitte śarkarodakam।
triphalodakaṃ tu sakṣaudraṃ śleṣmaṇi prāthaścākṣigalarogeṣu।
mastveva vā dadhni kūcikākīlāṭayośca।
dhānyāmlaṃ mastu takraṃ vā śākāvarānneṣu।
madyaṃ māṃseṣu phalāmlamambu vāsavāṃśca vividhān vibhajya prayojayet।
viśeṣatastu madhvāsavān grāmyeṣu tīkṣṇān triphalāsavān vanyeṣu।
nyagrodhādiphalāsavān viṣkireṣu arkaśeluśirīṣakapitthāsavān bileśayeṣu digdhahateṣu ca।
amlaphalāsavān prasaheṣu kāśekṣupadmabījaśṛṅgāṭakakaśerukamṛdvīkākhadirāsavān kṣaudrayuktaṃ vā śītamudakamudaścidvā mahāmṛgeṣvaudakeṣu ca।
surāṃ pratudeṣu tathā śramārtteṣu kṛśeṣu ca।
madhūdakaṃ sthūleṣu।
madyaṃ madyamāṃsasātmyeṣvalpāgniṣu।
api ca।
samāsenānnaviparītamavirodhi ca॥
asa10.12
anupānaṃ khalu tarpayati prīṇayatyūrjayati bṛṃhayati dehasya paryāptimabhinirvartayati bhuktamavasādayatyannasaṅghātaṃ bhinatti mārdavamāpādayati kledayati sukhapariṇāmitāmāśuvyavāyitāṃ cāhārasyopajanayati।
varjyaṃ tūrdhvajatrugadaśvāsakāsaprasekahidhmāsvarabhedoraḥkṣatibhirgītabhāṣyaprasaktaiśca।
teṣāṃ hi pradūṣyāmāśayamuraḥkaṇṭhasthitamāhārajaṃ snehamāsādya tadabhiṣyandāgnisādacchardyādīnāmayān vidadhyāt।
pītvā ca bhāṣyageyādhvasvapnānna śīlayet।
pānaṃ ca praklinnadehamedahaṇṭhākṣirogavraṇina iti॥
asa10.13
tataḥ pāṇigatamannamanyenāpanīya dantāntarasthaṃ ca śanaiḥ śanaiḥ śodhanena viśodhya lepagandhasnehāpanodamācānto'ṅgulyagragalitāmbupariṣiktanetrastāmbūlādikṛta vadanavaiśadyo dhūmapānādihṛtordhvakaphavegaḥ padaśatamātraṃ gatvā vāmapārśvena saṃviśet।
dravottarabhojanastu śayyāṃ nātiseveta।
yānaplavanavāhanāgnyātapāṃśca bhuktavān varjayet।
āhārapariṇāmakarāḥ punarime bhāvāḥ।
tadyathā ūṣmā vāyuḥ snehaḥ kledaḥ kālaḥ samayogaśca।
tatroṣmā pacati vāyurapakarṣati sneho mārdavaṃ janayati klaidaḥ śaithilyamāpādayati kālaḥ sarvavapurvyāptimabhinirvarttayati।
samayogastveṣāmannapariṇāmadhātusāmyakaraḥ sampadyate।
samayogasya tu punaḥ kāraṇānyucito hitaśca dehasaṃskāro'bhyavahāraśceṣṭā śayanaṃ saumanasyaṃ ca।
pariṇamatastvāhārasya guṇāḥ śarīraguṇabhāvamāpadyante yathāsvamaviruddhāḥ।
viruddhāstu vihatāśca virodhibhirvihanyuḥ śarīramiti।
bhavanti cātra॥
asa10.14
aukulābhyoṣapṛthukān supiṣṭakṛtataṇḍulān।
na jātubhuktavānadyānmātrayādyātsukāṅkṣitaḥ॥
asa10.15
śākāvarānnakaṭvamlakaṣāyalavaṇotkaṭam।
tyajedeharasāsātmyaṃ guru śuṣkaṃ ca bhojanam॥
asa10.16
vakṣyate yannidānādau sarvadoṣaprakopaṇam।
atyabhiṣyandi viṣṭambhi vidāhi guru rūkṣaṇam॥
asa10.17
kīlāṭadadhikūcīkāmatsyaśuṣkāmamūlakam। kṣārapiṣṭavirūḍhādyaṃ tatsamastaṃ na śīlayet॥
asa10.18
śīlayecchāligodhūmayavaṣaṣṭikajāṅgalam।
suniṣaṇṇakajīvantībālamūlakavāstukam॥
asa10.19
pathyāmalakamṛddhīkāpaṭolīmudgaśarkarāḥ।
ghṛtaṃdivyodakakṣīrakṣaudradāḍimasaindhavam॥
asa10.20
triphalāṃ madhusarpirbhyāṃ niśi netrabalāya ca।
svāsthyānuvṛttikṛdyacca rogocchedakaraṃ ca yat॥
asa10.21
svabhāvamātrāyogādiparasparaviparyayaiḥ।
bhojanāni virudhyante tāni vidvān vivarjayet॥
asa10.22
tyāgādviṣamahetūnāṃ samānāṃ copasevanāt।
viṣamā nānubadhnanti jāyante dhātavaḥ samāḥ॥
asa10.23
annena kukṣerdvāvaṃśau pānenaikaṃ prapūrayet।
āśrayaṃ pavanādīnāṃ caturthamavaśeṣayet॥
asa10.24
mandānalabalārogyanṛpeśvarasukhātmasu।
yojyaḥ kramo'yaṃ satataṃ nāvaśyamitareṣu ca॥
asa10.25
karoti rūkṣaṃ balavarṇanāśaṃ tvagrūkṣatāṃ vātaśakṛnnirodham।
snigdhaṃ tvatiśleṣmacayapraseka hṛdgauravālasyarucipraṇāśān॥
asa10.26
atyuṣṇamannaṃ madadāhatṛṣṇābalapraṇāśabhramaraktapittam।
śītaṃ tu sādārucivahnisādahṛllāsaviṣṭambhanaromaharṣān॥
asa10.27
atisthiraṃ mūtraśakṛdvibandhamatṛptimavyāptimaśīghrapaktim।
atidravaṃ pīnasamehakāsasyandān karotyagnibalaṃ ca hanti॥
asa10.28
atimadhuramanalaśamanaṃ bhuktamasātmyaṃ na puṣṭaye vapuṣaḥ।
atilavaṇamacakṣuṣyaṃ tīkṣṇātyamalaṃ jarā sākṣāt॥
asa10.29
tanumapi tanujāṃ rujāṃ tvanāpya vrajati naraḥ sa samāśatasya pāram॥
iti daśamo'dhyāyaḥ॥



athaikāadaśo'dhyāyaḥ।
asa11.1
athāto mātrāśitīyaṃ nāmādhyāyaṃ vyākhyāsyāmaḥ।
iti hasmāhurāttreyādayo maharṣayaḥ॥
asa11.2
mātrāśī syāt।
mātrā punaragnibalāhāradravyāpekṣiṇī।
kukṣerapratipīḍanamāhāreṇa hṛdayasyāsaṃrodhaḥ pārśvayoravipāṭanamanatigauravamudarasya prīṇanamindriyāṇāṃ kṣutpipāsoparatiḥ sthānāsanaśayanagamanocchvāsapraśvāsabhāṣyasaṅkathāsu sukhānuvṛttiḥ sāyaṃ prātaśca sukhena pariṇamanaṃ balavarṇopacayakaratvaṃ ceti mātrāyā lakṣaṇam॥
asa11.3
tribhāgasauhityamarddhasauhityaṃ vā gurūṇāmupadiśyate।
laghūnāmapi nātisauhityam।
anilānalaguṇabahulāni hi laghūni tulyaguṇatvādagnisandhukṣaṇānyavidhinā cālpadoṣāṇi।
itarāṇi tu pṛthivīsalilaguṇabahulānyasāmānyādviparītānyanyatra vyāyāmāgnibalāt।
amātrā punaraśanasya hīnatādhikyaṃ ca।
tatra hīnamātramaśanaṃ balavarṇopacayamanobuddhīndriyopaghātakaraṃ vibandhakṛdavṛṣyamanaujasyaṃ sāravidhmāpanamalakṣmījananamaśīteśca vātavikārāṇāmāyatanam।
atimātraṃ punaḥ sarvadoṣaprakopanamāhuḥ।
tena hi prapīḍyamānā vātādayo yugapatprakupitāḥ kukṣyaikadeśasthāstadevāparipakvamāviśya viṣṭambhayanto'lasakamabhinirvartayanti।
sahasā vādharottarābhyāṃ mārgābhyāṃ prattyāvayanto viṣūcikām॥
asa11.4
api ca।
prayāti nordhvaṃ nādhastādāhāro na ca pacyate।
āmāśaye'lasībhūtastena so'lasakaḥ smṛtaḥ॥
asa11.5
vividhairvedanodbhedairvāyvādibhṛśakopataḥ।
sūcībhiriva gātrāṇi vidhyatīti viṣūcikā॥
asa11.6
tatra vātaḥ śūlānāhāṅgamardamukhaśoṣapralāpakampamūrcchabhramajṛmbhodveṣṭanākṣipraveśaśirohṛdayātiruksirā kuñcanastambhanāni karoti।
pittaṃ punarjvarātisārāntardāhavaivarṇyatṛṣṇāmadabhramapralayāni।
śleṣmā tu chardyarocakaprasekāṅgasādāvipākaśītajvaragātragauravāṇi viśeṣatastu durbalasyālpavahnerbahuśleṣmaṇovātamūtrapurīṣavegavidhāriṇo'nnapānamanilaprapīḍitaṃ śleṣmaṇāvibaddhamārgamalasatvādabahirmukhībhavat chardyatīsāravarjyāni yathoktāni śūlādīnyupajanayatyatimātrāṇi।
so'lasaḥ।
atimātraduṣṭāstu doṣāḥ śarīraṃ daṇḍavat stambhayanti tatastamalasakamasādhyaṃ bruvate॥
asa11.7
viruddhādhyaśanājīrṇaśīlinaḥ punarāmadoṣamāmaviṣamāmananti।
viṣasadṛśaliṅgatvāt।
tatparamasādhyānām।
aśukāritayā viruddhopakramatvācca।
na ca kevalaṃ mātrayaiva kṛtsnamāhāraphalamavāptuṃ śakyaṃ svabhāvādīnāṃ bhinnaphalatvāt॥
asa11.8
tathā hi।
gururūkṣaśuṣkaśītadviṣṭaviṣṭambhividāahyaśuciviruddhātyambupānadravamakāle kāle vā kāmakrodhalobherṣyādvrīśokodvegabhayakṣudupataptena vā yadannapānamupayujyate tadapyāmameva pradūṣayati॥
asa11.9
tatra sādhyamānaṃ duṣṭamalasībhūtamullikhet pāyayitvā salavaṇamuṣṇaṃ vāri।
tathātvacchardayantamatilīnadoṣaṃ kṛṣṇānāgadantīkalkayuktaṃ pāyayet।
madanaphalakaṣāyaṃ vā pippalīsiddhārthakalkayuktam।
dantīmāgadhikāvacūrṇitaṃ vā kośātakīrasam।
avasthāpekṣī vā vamanakalpoktāni tīkṣṇavamanāni।
tataḥ svedavarttipraṇidhānābhyāmupācaret॥
asa11.10
api ca।
sadyaḥ samyagviśuddhasya śāmyanti tadupadravāḥ।
śūle nirannakoṣṭhe'dbhiḥ koṣṇābhiścūrṇitāḥ pibet॥
asa11.11
hiṅguprativiṣāvyoṣasauvarcalavacābhayāḥ।
athavā pippalīmūlaṃ trivṛtādārusaindhavam॥
asa11.12
śuṇṭhīḥ sakṣīralavaṇapippalīmaricāni ca।
pāṭhāmlavetasakṣārayavānīpauṣkarāṇi vā॥
asa11.13
dviruttaraṃ hiṅguvacāgnikuṣṭha suvarcikākṣārabiḍājamojam।
śūlodarānāhaviṣūcikārśohṛdrogagulmordhvasamīraṇaghnam॥
asa11.14
mustājamojapūjīkavacāśuṇṭhyagnidhānyakaiḥ।
savālakaśaṭhībilvaiḥ kvāthaṃ tṛṭcchūlavān pibet॥
asa11.15
rāsnākaṭphalaṣaṅgranthābṛhatīdvayajoṅgakaiḥ।
guggulvativiṣākuṣṭhapatratryāghranakhāmbudaiḥ।
kuryācchuṣkaiḥ samūtrairvā lepodvarttanadhūpanam॥
asa11.16
sarukcānaddhamudaramamlapiṣṭaiḥ pralepayet।
dāruhaimavatīkuṣṭhaśatāhvāhiṅgusaindhavaiḥ॥
asa11.17
yavacūrṇaśca sakṣāratakraḥ koṣṭhārtijit param।
yojayetsaindhavāntaiśca vartiṃ viṇmūtrasaṅgrahe॥
asa11.18
nāmyamānāni cāṅgāni bhṛśaṃ svinnāni veṣṭayet।
viṣūcyāmativṛddhāyāṃ pārṣṇyordāhaḥ praśasyate॥
asa11.19
dvikṣārajīrṇapiṇyākakuṣṭhāruṣkaracitrakaiḥ।
saśuktasaindhavaistailaṃ pakvamabhyañjane hitam॥
asa11.20
succharditaviriktasya gātrāyāme'tidāruṇe।
bhallātakamadhūcchiṣṭajīrṇapiṇyākanāgaraiḥ।
ghṛtatailaṃ pacetsāmlaistacca khallīghnamuttamam॥
asa11.21
tvakpatrarāsnāgaruśigrukuṣṭhairamlaprapiṣṭaiḥ savacāśatāhvaiḥ।
udvarttanaṃ khalliviṣūcikāghnaṃ tailaṃ vipakvaṃ ca tadarthakāri॥
asa11.22
tadahaścopavāsyainaṃ viriktavadupācaret।
sāmānyeneti siddhoktā viṣūcyalasakakriyā॥
asa11.23
āmadoṣeṣu tvannakāle jīrṇāhāraṃ doṣopaliptāmāśayaṃ stimitagurukoṣṭhamanannābhilāṣiṇamabhisamīkṣya pāyayeddoṣaśeṣapācanārthamauṣadhaṃ vahnisandhukṣaṇārthaṃ ca।
ajīrṇāhāraṃ punarna pāyayet।
yata āmadoṣadurbalo hyagniryugapadāmadoṣamauṣadhamāhārajātaṃ cāśaktaḥ paktum॥
asa11.24
api caiṣā vibhramo'tibalatvāduparatānalabalamāturaṃ sahasaivātipātatyet।
āmadoṣajānāṃ punarvikārāṇāmapatarpaṇenaivopaśamo bhavati॥
asa11.25
tattu trividham।
laṅghanaṃ laṅghanapācanamavasecanaṃ ca।
tatra laṅghanamalpadoṣāṇām।
tena hyanilānalavṛdhyā vātātapaparīta ivālpaḥ salilāśayo'lpadoṣaḥ praśoṣamāpadyate।
laṅghanapācanābhyāṃ madhyadoṣe vātātapābhyāṃ pāṃsubhasmāvakiraṇairiva cānatimahān salilāśayaḥ।
bahudoṣāṇāṃ punardoṣāvasecanameva kāryam।
na hyasrāvite palvalodakaughe śālyādipuṣṭirbhavati॥
asa11.26
tasmātsantarpaṇanimittānāṃ nāntareṇāpatarpaṇamasti śāntiḥ।
apatarpaṇanimittānāṃ ca nāntareṇa santarpaṇamiti।
evamanyeṣāmapi vyādhīnāṃ yathāsvaṃ nidānaviparītamauṣadhamevāvacārayet।
sati tvanubandhe nidānaviparītamapāsya vyādhiviparītameva tadarthakāri vā।
vimuktāmadoṣasya punaḥ paripakvāmadoṣaśeṣasya dīpte cāgnāvabhyaṅgāsthāpanānuvāsanaṃ vividhasnehapānaṃ ca yuktyā prayojyam।
prasamīkṣya doṣauṣadhādīnāmavasthāntarāṇi।
bhavanti cātra॥
asa11.27
yaḥ śyāvadantauṣṭhanakho'lpasaṃjñaḥ chardyardito'ntargatatāmranetraḥ।
kṣāmasvaraḥ srastasamastasandhiryāyānnaro'sau punarāgamāya॥
asa11.28
vyoṣaṃ karañjasya phalaṃ haridre mūlaṃ samāvāpya ca mātuluṅgyāḥ।
chayāviśuṣkā gulikāḥ kṛtāstā hanyurviṣūcīṃ nayanāñjanena॥
asa11.29
śirīṣanaktāhvaphaṇijjabījatrāyantyapāmāargaphalaiśca varttiḥ।
bastasya mūtreṇa viṣūcikāghnī pralepadhūpāñjananasyayogaiḥ॥
asa11.30
ajīrṇaṃ ca kaphādāmaṃ viṣṭabdhamanilādbhavet।
vidagdhaṃ pittakopena triprakāramiti smṛtam॥
asa11.31
tatrāme gurutotkledaḥ śopho gaṇḍākṣikūṭayoḥ।
udgāraśca yathābhuktamavidagdhaḥ pravarttate॥
asa11.32
viṣṭabdhe śūlamādhmānaṃ vividhā vātavedanāḥ।
malavātāpravṛttiśca stambho moho'ṅgapīḍanam॥
asa11.33
vidagdhe bhramatṛṇmūrchāḥ pittacca vividhā rujāḥ।
udgāraśca sādhūmāmlaḥ svedo dāhaśca jāyate॥
asa11.34
laṅghanaṃ kāryamāme tu viṣṭabdhe svedanaṃ bhṛśam।
vidagdhe vamanaṃ yadvā yathāvasthaṃ hitaṃ bhavet॥
asa11.35
ragīyaso bhavellīnādāmādeva vilambikā।
kaphavātānuviddhāmaliṅgā tatsamasādhanā॥
asa11.36
rasaśeṣe'nnavidveṣo hṛdayāśuddhigaurave।
tatrābhuktvā divasvapyāt kṣudvānadyāllaghuprati॥
asa11.37
yāmaiścaturbhirdvābhyāṃ ca bhojyabhaiṣajyayoḥ same।
pāko'gnauyuktayordrākca tīkṣṇe mande punaścirāt॥
asa11.38
sabhaktamauṣadhaṃ tasmānmandāgneravacārayet।
pūrvāhṇe bhojanaṃ sātmyaṃ laghu dīpanabṛṃhaṇam॥
asa11.39
prātarāśe tvajīrṇe'pi sāyamāśo na duṣyati।
ajīrṇe sāyamāśe tu prātarāśo hi duṣyati॥
asa11.40
divā prabodhyate'rkeṇa hṛdayaṃ puṇḍarīkavat।
tasminvibuddhe srotāṃsi sphuṭatvaṃ yānti sarvaśaḥ॥
asa11.41
vyāyāmācca vicārācca vikṣiptatvācca cetasaḥ।
na kledamupagacchanti divā tenāsya dhātavaḥ॥
asa11.42
aklinneṣvannamāsiktamatyantena na duṣyati।
avidagdheṣviva payassvanyatsaṃmiśritaṃ payaḥ॥
asa11.43
rātrau tu hṛdaye mlāne saṃvṛteṣvayaneṣu ca।
yānti koṣṭhe parikledaṃ saṃvṛte sarvadhātavaḥ॥
asa11.44
klinneṣvanyadapakveṣu teṣvāsiktaṃ praduṣyati।
vidagdheṣu payassvanyāt payastapteṣvivāpitam।
naiśe tasmādajīrṇe'nne nānyadbhuñjīta bhojanam॥
asa11.45
udgāraśuddhirutsāho vegotsargo yathocitaḥ।
laghutā kṣutpipāsa ca jīrṇāhārasya lakṣaṇam॥
asa11.46
prāyaḥ prajñāparādhena rogagrāmaḥ prajāyate।
nṛṇāmaśanalubdhānāṃ viśeṣeṇa viṣūcikā॥
asa11.47
doṣopanaddhaṃ yadi līnamannaṃ pittolbaṇarayāvṛṇuyānna vahnim।
jāyeta duṣṭā tu tato budhukṣā yā mandabuddhīn viṣavannihanti॥
iti ekādaśo'dhyāyaḥ॥

atha dvādaśo'dhyāyaḥ।
asa12.1
athāto dvividhauṣadhavijñānīyamadhyāyaṃ vyākhyāsyāmaḥ।
iti hasmāhurātreyādayo maharṣayaḥ॥
asa12.2
dvividhamauṣadhamūrjaskaraṃ rogaghnaṃ ca।
ubhayamapi cobhayātmakam।
bāhulyena tu nirdeśaḥ।
tatrorjaskaraṃ dvividhaṃ rasāyanaṃ vājīkaraṇaṃ ca।
rogaghnamapi dvividham।
rogasya praśamanamapunarbhavakaraṃ ca।
punaśca dvividham।
dravyamadravyam ca।
tatra dravyam trividham।
bhaumamaudbhidaṃ jaṅgamamiti।
teṣu vakṣyamāṇaṃ hemādi lavaṇāntaṃ prāyeṇa bhaumam।
audbhidaṃ punarvanaspativānaspatyavīrudauṣadhibhedena caturvidhaṃ bhavati।
tatra phalino vanaspatiḥ।
puṣpaphalavān vānaspatyaḥ।
vallīgulmavīrut।
phalapākāntāścauṣadhya iti।
jaṅgamodbhavaṃ madhughṛtādi jaṅgamadravyamāhuḥ॥
asa12.3
adravyaṃ punarupavāsānilātapacchāyāmantrasāntvadānabhayottrāsasaṅkṣobhaṇaharṣaṇabhartsanahasanasvapnajāgaraṇa saṃvāhanādīni।
punarapi ca trividhaṃ daivavyapāśrayaṃ yuktivyapāśrayaṃ satvāvajayaśceti।
tatra daivavyapāśrayaṃ mantrauṣadhimaṇimaṅgalabalyupahārahomaniyamaprāyaścitto pavāsasvastyayanapraṇidhānagamanādi।
yuktivyapāśrayamāhārauṣadhayojanādi।
satvāvajayaḥ punarahitānmanonigrahaḥ।
punarapi ca trividham।
apakarṣaṇaṃ prakṛtivighāto nidānatyāgaśca॥
asa12.4
te punarapakarṣaṇādayo dvividhāḥ bāhyābhyantarabhedena।
tatra bāhyamapakarṣaṇaṃ granthyarbudopapakṣmakrimiśalyādiṣu śastrahastayantrādibhiḥ।
ābhyantaraṃ punarvamanavirecanādibhiḥ।
prakṛtivighātaḥ saṃśamanam।
tat bāhyamabhyaṅgasvedapradehapariṣekopamardanādi।
ābhyantaraṃ yadantaramanupraviśyāvikṣobhayaddoṣān śamayati।
nidānatyāgo yathādoṣaṃ śītoṣṇaśanavyāyāmādīnāṃ varjanaṃ snigdharukṣādyanabhyavahāraśca।
tatra śastrādisādhye bheṣajamanukramate na tu bheṣajasādhye śastrādi॥
asa12.5
punarapi trividhaṃ hetuviparītaṃ vyādhiviparītamubhayārthakāri ca।
tatra hetuviparītaṃ gurusnigdhaśītādije vyādhau laghurūkṣoṣṇādi।
tathetarasminnitarat।
vyādhiviparītam।
dvau mūlopakramau laṅghanabṛṃhaṇe।
pañca karmāṇi vamanādīni sadhūmadhūpāñjanādīni ca।
tathā vimlāpanopanāhanapāṭanādīni॥
asa12.6
yacca doṣaśamanatve satyapi jvare viśeṣato hitaṃ mustā parpaṭakaṃ yavāgvaśca pramehe rajanī yavānnaṃ cetyādi।
raktapitte cordhvāge virecanamadhoge vamanam।
ubhayārthakāri punardaivavyapāśrayamauṣadham।
tathā chardyāṃ chardanamatisāre virecanaṃ madātyayemadyapānaṃ tutthadagdhe'gnipratapanaṃ pitte'ntarnnigūḍhe vimārgage vā svedaḥ kaṭvamlalavaṇatīkṣṇoṣṇābhyavahāraśca bahiḥ pravarttanāya svamārgāpādanāya ca।
śleṣmaṇi cāntarnigūḍhe stabdhe bahiḥ śītopacārastatpīḍitasyoṣmaṇo'ntaḥpraveśena kapho vilayatāmupayāti।
evaṃvidhaṃ hyaviparītameva sat bheṣajaṃ hetuvyādhiviparītamarthaṃ karoti॥
asa12.7
anauṣadhaṃ punardvividhaṃ bādhanamanubādhanaṃ ca।
tatra sadyaḥ prāṇaharaṃ bādhanam।
kālāntareṇānubādhanamiti।
paraṃ cāto rasavīryādibhedena yathāsthūlamauṣadhaikadeśa upadiśyate॥
asa12.8
suvarṇaṃ bṛṃhaṇaṃ snigdhaṃ madhuraṃ rasapākayoḥ।
viṣadoṣaharaṃ śītaṃ sakaṣāyaṃ rasāyanam॥
asa12.9
rūpyaṃ snigdhaṃ kaṣāyāmla vipāke madhuraṃ rasam।
vayasaḥ sthāpanaṃ śītaṃ lekhanaṃ vātapittajit॥
asa12.10
tāmraṃ satiktamadhuraṃ kaṣāyaṃ lekhanaṃ laghu।
kaṭupākarasaṃ śītaṃ roṣaṇaṃ kaphapittajit॥
asa12.11
kasyaṃ kaṣāyānurasaṃ viśadaṃ lekhana laghu।
dṛṣṭiprasādanaṃ rūkṣaṃ tiktaṃ pittakaphāpaham॥
asa12.12
satiktalavaṇaṃ bhedi pāṇḍutvakṛmivātanut।
lekhanaṃ pittalaṃ kiñcit trapu sīsaṃ ca tadguṇam॥
asa12.13
cakṣuṣyaṃ kṛṣṇalohaṃ tu kaṣāyaṃ svādutiktakam।
lekhanaṃ vātalaṃ śītaṃ kṛmikuṣṭhakaphapraṇut॥
asa12.14
gātraśaithilyapālityapāṇḍughnaṃ śoṣaśophajit।
tadvattīkṣṇaṃ viśeṣeṇa tadvikāṣi sudurjaram॥
asa12.15
padmarāgamahānīlapuṣparāgavidūrakāḥ।
muktāvidrumavajrendravaiḍūryasphaṭikādikam॥
asa12.16
maṇiratnaṃ saraṃ śītaṃ kaṣāyaṃ svādulekhanam।
cakṣuṣyaṃ dhāraṇāttattu pāpmālakṣmīviṣāpaham॥
asa12.17
dhanyamāyuṣyamojasyaṃ harṣotsāhakaraṃ śivam।
sakṣāra uṣṇavīryaśca kāco dṛṣṭikṛdañjanāt॥
asa12.18
śaṅkhodadhimalau śītau kaṣāyāvatilekhanau।
tutthakaṃ kaṭu sakṣāraṃ kaṣāyaṃ viṣadaṃ laghu॥
asa12.19
lekhanaṃ bhedi cakṣuṣyaṃ kaṇḍūkṛmiviṣāpaham।
viśado gairikaḥ snigdhaḥ kaṣāyamadhuro himaḥ॥
asa12.20
kaphaghnī tiktakaṭukā manohvā lekhanī sarā।
snigdhaṃ kaṣāyakaṭukaṃ haritālaṃ viṣapraṇut॥
asa12.21
kaṣāyaṃ madhuraṃ śītaṃ lekhanaṃ snigdhamañjanam।
raktapittaviṣacchardihidhmāghnaṃ dṛkprasādanam॥
asa12.22
sroto'ñjanaṃ varaṃ tatra tataḥ sauvīrakāñjanam।
kaphaghnaṃ tittakaṭukaṃ chedi soṣṇaṃ rasāñjanam॥
asa12.23
svādu hidhmāpraśamanaṃ kāsamehakṣayāpaham।
kaphaghnamuṣṇaṃ kaṭukaṃ śilājatu rasāyanam॥
asa12.24
tiktaṃ ca chedanaṃ yogavāhitvātsarvarogajit।
viśeṣāt kṛchramehārśaḥpāṇḍuśophakaphāpaham॥
asa12.25
kaṣāyā madhurā rūkṣā kāsaghnī vaṃśarocanā।
tugākṣīrī kṣayaśvāsakāsaghnī madhurā himā॥
asa12.26
viṣyandi lavaṇaṃ sarvaṃ sūkṣmaṃ sṛṣṭamalaṃ viduḥ।
vātaghnaṃ pāki tīkṣṇoṣṇaṃ rocanaṃ kaphapittakṛt॥
asa12.27
saidhanvaṃ tatra sasvādu vṛṣyaṃ hṛdyaṃ tridoṣanut।
laghvanuṣṇaṃ dṛśaḥ pathyamavidāhyagnidīpanam॥
asa12.28
laghu sauvarcalaṃ hṛdyaṃ sugandhyudgāraśodhanam।
kaṭupākaṃ vibandhaghnaṃ dīpanīyaṃ rucipradam॥
asa12.29
ūrdhvādhaḥkaphavātānulomanaṃ dīpanaṃ viḍam।
vibandhānāhaviṣṭambhaśūlagauravanāśanam॥
asa12.30
vipāke svādu sāmudraṃ guru śleṣmavivardhanam।
satiktakaṭukakṣāraṃ tīkṣṇamutkledi caudbhidam॥
asa12.31
kṛṣṇe sauvarcalaguṇā lavaṇe gandhavarjitāḥ।
romakaṃ laghu pāṃsūtthaṃ sakṣāraṃ śleṣmalaṃ guru॥
asa12.32
lavaṇānāṃ prayoge tu saindhavādīn prayojayet।
gulmahṛt grahaṇīpāṇḍuplīhānāhagalāmayān॥
asa12.33
śvāsārśaḥkaphavātāṃśca śamayedyavaśūkajaḥ।
svarjikā tadguṇānnyūnā kṣāreṇa tu tato'dhikā॥
asa12.34
kṣāraḥ sarvaśca paramaṃ tīkṣṇoṣṇaḥ kṛmijillaghuḥ।
pittāsṛgdūṣaṇaḥ pākī chedyahṛdyo vidāraṇaḥ।
apathyaḥ kaṭulāvaṇyācśukraujaḥkeśacakṣuṣām॥
asa12.35
kaṣāyā madhurā pāke rūkṣā vilavaṇā laghuḥ।
dīpanī pācanī medhyā vayasaḥ sthāpanī param॥
asa12.36
uṣṇavīryā sarāyuṣyā buddhīndriyabalapradā।
kuṣṭhavaivarṇyavaisvaryapurāṇaviṣamajvarān॥
asa12.37
śiro'kṣipāṇḍuhṛdrogakāmalāgrahaṇīgadān।
saśoṣaśophātīsāramehamohavamikrimīn॥
asa12.38
śvāsakāsaprasekārśaḥplīhānāhagarodaram।
vibandhaṃ srotasāṃ gulmamūrustambhamarocakam॥
asa12.39
harītakī jayedvyādhīṃstāaṃstāṃścakaphavātajān।
tadvadāmalakaṃ śītaṃ mādhuryāt pittajit param॥
asa12.40
kaphaṃ kaṭuvipākitvādamlatvānmārutaṃ jayet।
paraṃ ca kaṇṭhyaṃ cakṣuṣyaṃ hṛdyaṃ dāhajvarāpaham॥
asa12.41
akṣaṃ tu tadguṇānnyūnaṃ kaṣāyamadhuraṃ himam।
kāsaśvāsagalaśleṣmapittaśukraharaṃ laghu॥
asa12.42
paraṃ keśyastu tanmajjā śukraghnaṃ ca tato'ñjanam।
iya rasāyanavarā triphalākṣyāmayāpahā।
ropaṇī tvaggadakledamedomehakaphāsrajit॥
asa12.43
sakesaraṃ caturjātaṃ tvakpatrailaṃ trijātakam।
pittaprakopi tīṣṇoṣṇaṃ rūkṣaṃ rocanadīpanam॥
asa12.44
rase pāke ca kaṭukaṃ kaphaghnaṃ maricaṃ laghu।
śleṣmalā svādu śītārdrā gurvīṃ snigdhā ca pippalī॥
asa12.45
sā śuṣkā viparītātaḥsnigdhā vṛṣyā rase kaṭuḥ।
svādupākānilaśleṣmaśvāsakāsāpahā sarā॥
asa12.46
na tāmatyupayuñjīta rasāyanavidhiṃ vinā।
nāgaraṃ dīpanaṃ vṛṣyaṃ grāhi hṛdyaṃ vibandhanut॥
asa12.47
rucya laghu svādupākaṃ snigdhoṣṇaṃ kaphavātajit।
tadvadārdrakametacca trayaṃ trikaṭukaṃ jayet॥
asa12.48
sthaulyāgnisadanaśvāsakāsaślīpadapīnasān।
cavikā pippalīmūlaṃ maricālpāntaraṃ guṇaiḥ॥
asa12.49
citrako'gnisamaḥ pāke śophārśaḥkṛmikuṣṭhahā।
pañcakolakametacca maricena vinā smṛtam।
gulmaplīhodarānāhaśūlaghnaṃ dīpanaṃ param॥
asa12.50
bilvakāśmaryatarkārīpāṭalāṭuṇṭukairmahat।
jayet kaṣāyaṃ tiktoṣṇaṃ pañcamūlaṃ kaphānilau॥
asa12.51
hrasvaṃ bṛhatyaṃśumatīdvayagokṣurakaiḥ smṛtam।
svādupākarasaṃ nātiśītoṣṇaṃ sarvadoṣajit॥
asa12.52
balāpunarnavairaṇḍaśūrpaparṇīdvayena ca।
madhyamaṃ kaphavātaghnaṃ nātipittakaraṃ laghu॥
asa12.53
abhīruvīrājīvantījīvakarṣabhakaiḥ smṛtam।
jīvanākhyaṃ tu cakṣuṣyaṃ vṛṣyaṃ pittānilāpaham॥
asa12.54
tṛṇākhyaṃ śaradarbhekṣuśālikāśaistu pittajit।
ajaśṛṅgī haridrā ca vidārīśārivāmṛtāḥ॥
asa12.55
balyākhyaṃ kaṇṭakākhyaṃ tu śvadaṃṣṭrābhīrusairyakaiḥ।
sahistrākaramardīkaissarvadoṣahare ca te॥
asa12.56
kāravīkuñcivājājīkavarīdhānyatumbaru।
annagandhaharaṃ rucyaṃ dīpanaṃ kaphavātajit॥
asa12.57
vāṣpikā kaṭutiktoṣṇā kṛmiśleṣmaharā param।
śūlāṭopaharā rucyā dīpyakaḥ koṣṭhaśūlajit॥
asa12.58
ahṛdyāḥ sarṣapāḥ snigdhā bāṣpikāvacca kīrttitāḥ।
hiṅgu vātakaphānāhaśūlaghnaṃ pittakopanam॥
asa12.59
kaṭupākarasaṃ rucyaṃ dīpanaṃ pācanaṃ laghu।
pittāsrakopi taccaiva śreṣṭhaṃ boṣkāṇadeśajam॥
asa12.60
tato nyūnaguṇaṃ tvanyaddravyavyañjanadhūpanam।
śatāhvākuṣṭhatagarasuradāruhareṇavaḥ॥
asa12.61
elailavālusaralatvagvyāghranakhacorakāḥ।
laghūṣṇāḥ kaṭukāḥ pāke kaphavātanibarhaṇāḥ॥
asa12.62
sairyakastiktamadhuraḥ snigdhoṣṇaḥ kaphavātajit।
bastimūtravibandhaghno vṛṣyo gokṣurako himaḥ॥
asa12.63
pācanaṃ kaphapittaghnaṃ tiktaṃ śītaṃ viṣādvayam।
kaphaghnaṃ tiktakaṭukaṃ mustaṃ saṃgrāhi pācanam॥
asa12.64
tiktāmṛtā tridoṣaghnī grāhiṇyuṣṇā rasāyanī।
dīpanī jvaratṛḍdāhakāmalāvātaraktanut॥
asa12.65
tiktaśītau jvaraharau laghū bhūnimbaparpaṭau।
nimbastikto himaḥ kuṣṭhakṛmipittakaphāpahaḥ॥
asa12.66
mahānimbaḥ paraṃ grāhī kaṣāyo rūkṣaśītalaḥ।
gugguluḥ picchilaḥ sparśe viśado'bhyavahārataḥ॥
asa12.67
sasvādu sakaṭustiktaḥ sakaṣāyo rasāyanam।
vraṇyaḥ svaryaḥ kaṭuḥ pāke rukṣaḥ sūkṣmo'gnidīpanaḥ॥
asa12.68
kledamedonilaśleṣmagaṇḍamehāpacīkrimīn।
piṭakāgranthiśophāṃśca hantyuṣṇaḥ sraṃsano laghuḥ॥
asa12.69
śaṅkhapuṣpī sarā tiktā medhyā kṛmiviṣāpahā।
kaṭutiktoṣṇamagaru snigdhaṃ vātakaphāpaham॥
asa12.70
pittāsraviṣatṛḍdāhaklamaghnaṃ guru rūkṣaṇam।
sarvaṃ satiktamadhuraṃ candanaṃ śiśiraṃ param॥
asa12.71
laghu raktaṃ tathośīraṃ vālakaṃ pācanaṃ ca tat।
jvarātisāravamathuraktapittakṣatāpaham॥
asa12.72
madhukaṃ raktapittaghnaṃ vraṇaśodhanaropaṇam।
guru svādu himaṃ vṛṣyaṃ cakṣuṣyaṃ svaravarṇakṛt॥
asa12.73
kaṭutikte niśe kuṣṭhamehapittakaphāpahe।
pralepājjayataḥ kaṇḍūṃ śophaṃ duṣṭavraṇaṃ viṣam॥
asa12.74
prapauṇḍarīkaṃ cakṣuṣyaṃ śiśiraṃ vraṇaropaṇam।
kaṣāyatiktamadhuraṃ raktapittaprasādanam॥
asa12.75
balātrayaṃ svādu vṛṣyaṃ snigdhaṃ śītaṃ balapradam।
tatra nāgabalā balyā kṣatakṣīṇahitā guruḥ॥
asa12.76
tāmbulaṃ kaṭu sakṣāraṃ rucyamuṣṇaṃ kaphapraṇut।
bhedi sammohakṛt pūgaṃ kaṣāyaṃ svādu rocanam॥
asa12.77
jātipatrī kaṭuphalaṃ kaṅkolakalavaṅgakam।
laghu tṛṣṇāpahaṃ hṛdyaṃ vaktradaurgandhyanāśanam॥
asa12.78
sasvādutiktastṛṣṇāghnaḥ karpūraścchedano himaḥ।
latākastūrikā tadvanmukhaśoṣaharā param॥
asa12.79
kaṣāyamadhuraṃ śītaṃ padmaṃ pittakaphāsrajit।
tadvat bakulapunnāgakumudotpalapāṭalam॥
asa12.80
sacampakaṃ tato nyūnaṃ guṇaiḥ koraṇḍakiṃśukam।
mālatīmallikāpuṣpaṃ tiktaṃ jayati mārutam॥
asa12.81
viṣapittakaphānnagaṃ sinduvāraṃ ca tadguṇam।
kaphaghnaṃ kaitakaṃ tiktaṃ śairīṣaṃ viṣahāri ca॥
asa12.82
vātalaṃ puṣpamāgastyaṃ kaṣāyaṃ kaphapittajit।
cāturthikajvaraharaṃ nāvanenopayojitam॥
asa12.83
bandhūkaṃ śleṣmalaṃ grāhi tadvadeva ca yūthikā।
kaphaghnamuṣṇavīryaṃ ca kuṅkumaṃ vraṇaśodhanam।
avalveḍakajaṃ bījaṃ kaṭivātakaphapraṇut॥
asa12.84
āsyā varṇaśleṣmamedaḥsaukumāryakṛdanyathā।
ato'dhvāgnibalāṃyūṣi kuryāccaṅkramaṇaṃ sukham॥
asa12.85
mārutasyānulomyaṃ ca khuḍastambhaśramāpaham।
anvarthasaṃjñaṃ pādatraṃ baladṛkśukravarddhanam॥
asa12.86
varṇyaṃ netrahitaṃ chatraṃ vātavarṣātapāpaham।
pravāto raukṣyavaivarṇyastambhakṛddāhatṛḍbhramān॥
asa12.87
śramāgnimūrcchāśca jayedapravātastvato'nyathā।
prāgvāyuruṣṇo'bhiṣyandī tvagdoṣārśoviṣakrimīn॥
asa12.88
sannipātajvaraṃ śvāsamāmaṃ vāyuṃ ca kopayet।
paścimaḥ śiśiro hanti mūrcchāṃ dāhaṃ tṛṣaṃ viṣam॥
asa12.89
dakṣiṇo mārutaḥ śreṣṭho netryo'ṅgabalavarddhanaḥ।
raktapittapraśamano na ca vātaprakopanaḥ॥
asa12.90
uttaro mārutaḥ snigdho mṛdurmadhura eva ca।
kaṣāyānurasaḥ śīto doṣāṇāmaprakopanaḥ॥
asa12.91
ātapo bhramatṛṭsvedadāhamūrcchāvivarṇatāḥ।
kuryāt pittāsravahnīṃśca chāyā caitānapohati।
tamaḥ kaṣāyakaṭukaṃ jyotsnā madhuraśītalā॥
asa12.92
bhavati cātra।
rasādibhedairiti bheṣajānā diṅmātramuktaṃ na yato'sti kiñcit।
anauṣadhaṃ dravyamihāvabodho rūpasya teṣāṃ vanagocarebhyaḥ॥
iti dvādaśo'dhyāyaḥ।
atha trayodaśo'dhyāyaḥ
asa13.1
athāto'gryasaṅgrahaṇīyamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa13.2
śreṣṭhamudakamāśvāsanastambhanakledanānām।
snānaṃ surā ca śramaharāṇām।
kṣīraṃ jīvanīyānām।
māṃsaṃ bṛṃhaṇīyānām।
rasaḥ prīṇanānām।
lavaṇamannadravyarucikarāṇām।
tindukamannadravyārucikarāṇām।
amlaṃ hṛdyānām।
kukkuṭo balyānām।
tailaṃ vātaśleṣmapraśamanānām।
sarpirvātapittapraśamanānām।
madhu śleṣmapittapraśamanānām।
svedo mārdavakarāṇām।
vyāyāmaḥ sthairyakarāṇām।
kṣāraḥ puṃstvopaghātinām।
āmaṃ kapitthamakaṇṭhyānām।
āvikaṃ sarpirahṛdyānām।
mahiṣīkṣīraṃ svapnajananānām।
mandakaṃ dadhyabhiṣyandakarāṇām।
ikṣurmūtrajananānām।
yavāḥ purīṣajananānām।
jāmbavaṃ vātajananānām।
kulattho'mlapittajananānām।
māṣāḥ śaṣkulyo'vikṣīraṃ ca pittaśleṣmajananānām।
durālabhā pittaśleṣmopaśoṣaṇānām।
upavāso jvaraharāṇāṃ।
vṛṣo raktapittapraśamanānām।
kaṇṭakārikā kāsaghnānām।
lākṣā sadyaḥkṣataghnānām।
nāgabalābhyāsaḥ kṣatakṣayaghnānām।
puṣkaramūlaṃ hidhmāśvāsakāsapārśvaśūlāruciharāṇām।
ajāpayaḥ śoṣaghnastanyakararaktasaṅgrahaṇapraśamanānām।
mṛdbhṛṣṭaloṣṭaprasādaḥ charditṛṣṇātiyogapraśamanānām।
aruṣkaraścitrakamūlaṃ ca śuṣkārśaḥpraśamanānām।
kuṭajo raktarśaḥpraśamanānām।
lājāśchardighnānām।
yāvaśūkaḥ sraṃsanīyapācanīyārśoghnānām।
takrābhyāso'rśaḥśvayathugrahaṇīdoṣaghṛtavyāpatpraśamanānām।
kravyānmāṃsābhyāso'rśaḥśoṣagrahaṇīdoṣaghnānām।
mustaṃ saṅgrahaṇīyadīpanīyapācanīyānām।
ativiṣā saṅgrahaṇīyapācanīyasarvadoṣaharāṇām।
bilvaṃ saṅgrahaṇīyadīpanīyavātakaphapraśamanānām।
udīcyaṃ nirvāpaṇadīpanīyachardyatīsāraharāṇām।
kaṭvaṅgaṃ saṅgrahaṇīyadīpanīyānām।
kuṭajatvak śleṣmapittaraktasaṅgrahaṇīyopaśoṣaṇīyānām।
utpalakumudakiñjalko'nantā ca saṅgrahaṇīyaraktapittapraśamanānām।
kāśmaryaphalaṃ raktasaṅgrahaṇīyaraktapittapraśamanānām।
gandhapriyaṅguḥ śoṇitapittātiyogapraśamanānām।
pṛśniparṇī raktasaṅgrahaṇīyadīpanīyapācanīyavātaharavṛṣyāṇām।
sālaparṇī vṛṣyasarvadoṣaharāṇām।
balā saṅgrahaṇīyabalyavātaharāṇām।
pippalīmūlaṃ dīpanīyapācanīyānāhaharāṇām citrakamūlaṃ dīpanīyapācanīyagudaśophaśūlaharāṇām।
gokṣurako mūtrakṛcchrānilaharāṇām।
haridrā pramehaharāṇām।
raktāvaseko vidradhivisarpapiṭakāgaṇḍamālāpaharāṇām।
eraṇḍatailābhyāso vardhmagulmānilaśūlaharāṇām।
laśuno gulmānilaharāṇām।
hiṅguniryāsaḥśchedanīyapācanīyānulomikavātakaphapraśamanānām।
amlavetaso bhedanīyadīpanīyānulomikavātakaphapraśamanānām।
uṣṭrīkṣīramudaraśvayathughnānām।
ayorajaḥ pāṇḍurogaghnānām।
khadiraḥ kuṣṭhaghnānām।
viḍaṅgaḥ kṛmighnānām।
rāsnā vātaharāṇām।
eraṇḍamūlaṃ vṛṣyavātaharāṇām।
guggulurmedonilaharāṇām।
amṛtā saṅgrahaṇīyadīpanīyavātaśleṣmaśoṇitavibandhapraśamanānām।
madanaphalaṃ vamanāsthāpanānuvāsanopayoginām।
trivṛtsukhavirecanānām।
caturaṅgulo mṛduvirecanānām।
snukpayastīkṣṇavirecanānām।
pratyakpuṣpī śirovirecanānām।
triphalātimiraghnānām।
guggulurvraṇyānām।
śirīṣo viṣaghnānām।
āmalakaṃ vayasthāpanānām।
harītakī pathyānām।
kṣīraghṛtābhyāso rasāyanānām।
samaghṛtasaktuprāśābhyāso vṛṣyodāvartaharāṇām।
saṅkalpo nakraretaśca vṛṣyāṇām॥
asa13.3
daurmanasyamavṛṣyāṇām।
tailagaṇḍūṣābhayāso dantabalarucikarāṇām।
candanodumbaraṃ dāhanirvāpaṇalepanānām।
rāsnāgaruṇī śītāpanayanapralepanānām।
lāmajjakośīre dāhatvagdoṣasvedāpanayanapralepanānām।
kuṣṭhaṃ vātaharābhyaṅgopanāhopayoginām।
madhukaṃ cakṣuṣyavṛṣyakeśyakaṇṭhyabalyavirecanīyaropaṇīyānām।
ajīrṇāśanaṃ grahaṇīdūṣaṇānām।
viruddhavīryāśanaṃ ninditavyādhikarāṇām।
gurubhojanaṃ durvipākānām।
atimātrāśanamāmadoṣahetūnām।
yathāgnyabhyavahāro'gnisandhukṣaṇānām।
yathāsātmyamāhāravihārau sevyānām।
ekāsanaśayanabhojanaṃ sukhanāśakarāṇām।
viṣamāśanamagnivaiṣamyakarāṇām।
kāle bhojanamārogyakarāṇām।
sudarśanamannaṃ śraddhājananānām।
vegadhāraṇamanārogyakarāṇām।
tṛptirāhāraguṇānām।
anaśanamāyuṣo hrāsakarāṇām।
pramitāśanaṃ gavedhukānnaṃ ca karśanīyānām।
uddālakānnaṃ rūkṣaṇīyānām madyaṃ saumanasyajananānām।
madyākṣepo dhīdhṛtismṛtiharāṇām।
strīṣvatiprasaṅgaḥ śoṣakarāṇām।
śukravegavinigrahaḥ ṣāṇḍhyakarāṇām pādābhyāmudvartanamannaśraddhājananānām।
sūnādarśanamannāśraddhājananānām॥
asa13.4
mithyāyogo vyādhimukhānām।
rajasvalāgamanamalakṣmīmukhānām।
brahmacaryamāyuṣyāṇam।
paradāragamanamanāyuṣyāṇām।
ayathāprāṇamārambhaḥ prāṇoparodhinām।
viṣādo rogavarddhanānām।
harṣaḥ prīṇanānām।
śokaḥ śoṣaṇānām।
āśvāso balakarāṇām।
nirvṛtiḥ puṣṭikarāṇām।
puṣṭiḥ svapnakarāṇām।
svapnaḥ tandrīkarāṇām।
sarvarasābhyāso balakarāṇām।
ekarasābhyāso daurbalyārocakānyatamadoṣaprakopakarāṇām।
garbhaśalyamāhāryāṇām।
agnirāmastambhaśītaśūlodveṣṭakapraśamanānām।
ajīrṇamuddhāryāṇām।
bālo mṛdubheṣajārhāṇām।
vṛddho yāpyānām।
garbhiṇī tīkṣṇauṣadhavyavāyavyāyāmavarjanīyānām।
saumanasyaṃ garbhadhāraṇānām।
asaumanasyaṃ duḥkhajanānām।
sannipāto duścikitsyānām।
āmaviṣamacikitsyānām।
jvaraḥ śīghrarogāṇām।
kuṣṭhaṃ dīrgharogāṇām।
rājayakṣmā rogasamūhānām।
prameho'nuṣaṅgiṇām।
jalaukaso'nuśastrāṇām।
bastiryantrāṇām।
himavānauṣadhabhūmīnām।
soma auṣadhīnām।
marubhūmirārogyadeśānām।
ānūpabhūmirahitadeśānām।
nirdeśakāritvamāturaguṇānām।
anirdeśakāritvamariṣṭānām।
bhiṣakcikitsāṅgānām।
siddhirvaidyāṅgānām।
nāstiko varjyānām।
laulyaṃ kleśakarāṇām।
ātmavattopakāriṇām।
śāstrasahitastarkaḥ sādhakānām।
dṛṣṭakarmatā nissaṃśayakarāṇām।
asamarthatā bhayaṃkarāṇām।
tadvidyasambhāṣā buddhivarddhanānām।
ācāryaḥ śāstrādhigamahetūnām।
āyurvedo'mṛtānām।
sadvaidyadveṣaḥ prāṇatyāgahetūnām।
sadvacanamanuṣṭheyānām।
vāyuḥ prāṇasaṃjñāpradānahetūnām।
sarvasanyāsaḥ sukhānāmiti।
tatrodakāgnimṛdbhṛṣṭaloṣṭaprasādatakrābhyāsaraktāvasekairaṇḍatailābhyāsoṣṭrīkṣīramadanaphalamadyākṣepaikarasagarbhiṇīnāmekaikasmāt samudāyācca nirddhāraṇam।
puṣkaramūlādīnāṃ tu samudāyādeveti॥
asa13.5
bhavati cātra।
agryāṇāṃ śatamuddiṣṭaṃ pañca pañcāśaduttaram।
alametadvijānīyāddhitāhitaviniścaye॥
iti trayodaśo'dhyāyaḥ।
atha caturdaśo'dhyāyaḥ।
asa14.1
atha śodhanādigaṇasaṅgrahamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa14.2
madananīmūtakekṣvākukośātakīdvayaphalapuṣpapatrāṇi kuṭajakarañjatrapusasarṣapapippalīviḍaṅgailāpratyakpuṣpīhareṇupṛthvīkākustumbaruprapunnāṭānāṃ phalāni śāradāni ca hastiparṇyāḥ kovidārakarbudārāriṣṭaśvagandhānīpavidulabilvabimbībandhujīvakaśvetāśaṇapuṣpīsadāpuṣpīvacācitrācitrakamṛgendravāruṇīsuṣavīcaturaṅgulasvādu kaṇṭakapāṭhāpāṭalīśārṅgeṣṭāmadhukamūrvāsaptaparṇasomavalkadvīpiśigrusumanassaumanasyāyavānīvṛścīvapunarnavāmahā sahākṣudrasahekṣukāṇḍakālaktapippalīmūlacavikānaladośīrahrīberamūlāni। śālmalīśelukābhadrapaṇyairāvaṇyāvarttakyupodakoddāladhanvanarasāñjanarājādanopacitrāgopaśṛṅgāṭikāpicchāḥ।
priyaṅgupūṣpam।
tālīsapatram।
haridrāśṛṅgaverakandau।
madhuyaṣṭīdāruharidrāsāsau।
tagaraguḍūcīmadhuphaṇitakṣīrakṣāralavaṇāni ceti vamanopayogīni॥
asa14.3
trivṛcchāmādantīdravantīśaṅkhinīsaptalājagandhājaśṛṅgīvacāgavākṣīchagalāntrīsuvarṇakṣīrīcitrakakiṇihīhrasvapañcamūlavṛścīvapunarnavāpalaṅkaṣāvāstukaśākasālamūlāni।
tilvakaramyakakāmpilyakapāṭalītvaca।
triphalāpīlupriyālakuvalabadarakarkandhukāśmaryaparūṣakadrākṣānīlinīklītanakodakīryāviḍaṅgapūgapañcāṅgulaphalāni।
caturaṅgulaphalapatrāṇi।
pūtīkasya tvakphalapatrāṇi।
mahāvṛkṣasaptacchadajyotiṣmatīkṣīrāṇi।
kṣīramadyamastutakradhānyāmlamūtrāṇi ceti virecanopayogīni॥
asa14.4
kośātakīdevadālīsaptalākāravollikāsvarasamarkakṣīramuṣṇodakaṃ cetyubhayātmakāni।
bastiṣu tu teṣu teṣvavasthāntareṣuyānyupayujyante dravyāṇi tānyasaṅkhyeyatvānnopadiśyante।
rasaskandhebhya eva yathādoṣaṃ yathāvasthaṃ ca vibhajet।
sarveṣu tu prāyo madanakuṭaja jīmūtakekṣvākukośātakīdvayatrapuṃsāsiddhārthakaśatāhvāphalāni।
balādaśamūlairaṇḍatrivṛdvacāyaṣṭyāhvakuṣṭharāsnāpunarnavakattṛṇamūlāni।
saraladevadāruhapuṣāhiṅgurasāñjanavyoṣapatrailāmṛtāyavakolakulatthaguḍalavaṇamastudhānyāmlamūtrasnehakṣīrakṣaudrāṇi ceti nirūhopayogīni॥
asa14.5
apāmārgaviḍaṅgamaricapippalīśirīṣavilvājājyajamojavārtākapṛthvīkailāhareṇuphalāni।
tālīsatamālatarkārīharitakavargapatrāṇi।
sarṣapāphalapatrāṇi।
śigruphalapatratvacaḥ।
haridrāmūlakalaśunanāgarakandapatrāṇi।
ativiṣākandāḥ।
kuṣṭhavacābhārṅgīśvetākiṇihīnāgadantījyotiṣmatīgavākṣīvayasthāvṛścikālībambīkarañjamūlāni।
arkālarkapuṣpamūlāni।
lodhramadanasaptaparṇanimbapīlubījāni।
muruṅgīmātuluṅgīlavaṅgapuṣpāṇi।
agarusuradārusaralasallakījiṅgiṇyasanarasāñjanahiṅgulākṣāniryāsāḥ।
tamālasālatālamadhūkadārvīsārāḥ।
tejasvinīmeṣaśṛṅgīvarāṅgeṅgudībṛhatīdvayacocatvacaḥ।
rājādanamajjakṣaudralavaṇāni madyāni gavādiśakṛdrasamūtrapittānyevaṃvidhāni cendriyopaśayānyanyānyapi tathā snehāḥ kṣīraṃ raktaṃ māṃsaraso dhānyarasastoyamiti śirovirecanopayogīni॥
asa14.6
madhukapadmakamañjiṣṭhāśārivāmustāpunnāganāgakesarailavālukasuvarṇatvaktamālapṛthvīkāhareṇulākṣāśatapuṣpāsallakīśarkarāmadanakamarubakanyagrodhodumbarāśvatthaplakṣalodhratvak padmotpalāni sarvagandhadravyāṇi ca kuṣṭhatagaravarjyāni prāyogikadhūmopayogīni agaruguggulusallakīśaileyakanaladahrīberahareṇūśīramustādhyāmakavarāṅgaśrīveṣṭakasthauṇeyakaparipelavailavālukakundurukasarjarasayaṣṭyāhvaphalasārasnehamadhūcchiṣṭabilvaphalamajjayavatilamāṣakuṅkumāni medomajjavasāsarpīṣi ca snaihikadhūmopayogīni।
śirovirecanadravyāṇi gandhadravyāṇi ca tīkṣṇāni manohvā haritālaṃ ceti tīkṣṇadhūmopayogīni॥
asa14.7
bhadradārukuṣṭhatagaravaruṇabalātibalārtagalakacchurāhlādinīkuberākṣīvatsādinyarkālarkakatakabhārṅgīkārpāsīvṛścikālīpattūraprabhṛtīni vidāryādigaṇo vīratarādi stṛṇākhyavarjyāni ṣaṭ pañcamūlāni ceti vātaśamanāni।
dūrvānantāmocarasamañjiṣṭhāparipelavakālākālīyakakadalīkandalīpayasyātmaguptānālikerakharjjūradrākṣāvidārībadarībalānāgabalānāgapuṣpaśatāvarīśīta pākyodanapākītṛṇaśūlyāṃśumatīdvayāriṣṭakāriṣṭāṭarūṣaketkaṭarpriyaṅgudhātakīdhavadhavadhanvanasyandanakhadirakadarapriyālatālasālasarjatiniśāśvakarṇagundrāvānīrapadmāpadmakapadmabījamṛṇālakumudanalinasaugandhikapuṇḍarīkaśatapatraśaivālakalhārotpalakākolyutpalikāśalūkaśṛṅgāṭakakaśerukakrauñcādanaprabhṛtīni anyāni ca śītavīryāṇi sārivādiḥ padmakādiḥ paṭolāadirnyagrodhādirdāhaharo mahākaṣāyastṛṇapañcamūlaṃ ceti pittaśamanāni।
śītaśivaśatapuṣpāsaralasuradārurāsneṅgu dīsātalāsumanaḥkākādanīlāṅgalikāhastikarṇamuñjātalāmajjakaprabhṛtīnyanyāni ca rūkṣoṣṇavīryāṇyāragvadhādirasanādirarkādiḥ surasādirmuṣkakādirvatsakādirmustādiḥ śītaghnaśca mahākaṣāyo vallīkaṇṭakapañcamūle ca śleṣmaśamanānīti॥
asa14.8
bhavati cātra।
samīkṣya doṣadūṣyādīnamī vargāḥ suyojitāḥ।
sarvāmayajayāyālaṃ jāyante niyatātmanām॥
iti caturdaśo'dhyāyaḥ।
atha pañcadaśo'dhyāyaḥ
asa15.1
athāto mahākaṣāyasaṅgrahamadhyāyaṃ vyākhyāsyāmaḥ iti ha smāhurātreyādayo maharṣayaḥ॥
asa15.2
ānantyādauṣadhānāmāmayānāṃ cānantā eva kaṣāyāḥ।
ye tu sutarāmupayogavantaḥ prakarṣavartino vā te jīvanīyādisaṃjñāḥ।
pratyekaṃ daśakaṣāyasaṃyogāt pañcacatvāriṃśanmahākaṣāyā vakṣyante।
tatpratipatyarthameva mandabuddhīnām।
buddhimatāmudāharaṇāmātrapradarśanārtham।
śakyaṃ hi buddhimadbhiḥ svāduśītasnigdhādīn jīvantyādiṣu sādhāraṇān guṇānālocya kṣīrekṣudrākṣākṣoḍavidārīkandādiṣvapi tadguṇeṣu jīvanīyāditvamavadhārayitum।
yathoktānusaraṇameva tu śreyo mandabuddheriti।
vyastāśca te catvāri pañcāśadadhikāni tadabhidhānānyeva।
yadyapi tāni tānyeva dravyāṇīti dravyasaṅkaraḥ kaṣāyeṣu tathāpi na saṃjñāvirodhaḥ।
ekasyāpi bahukāryanirvartanāt।
tatra lavaṇavarjyā rasāḥ kalpanāyāṃ kaṣāyā ityucayante।
tadyonitvāt।
lavaṇasya yato niryāsādikalpanānāmasambhavaḥ।
pṛthagupayogopakārarahitatvācca nairathakyamiti॥
asa15.3
bhavati cātra।
jīvantīkākolyau dve mede mudgamāṣaparṇyau ca।
ṛṣabhakajīvakamadhukaṃ ceti gaṇo jīvanīyākhyaḥ॥
asa15.4
vāṭyā balā payasyākākolyāvikṣuvājigandhe ca।
kṣīriṇirājakṣavake bhāradvājī ca bṛṃhaṇīyo'yam॥
asa15.5
haimavatī ciribilvaṃ mustā kuṣṭhaṃ vacā haridre ca।
citrakakaṭukātiviṣā vargoyaṃ lekhanīyākhyaḥ॥
asa15.6
arkairaṇḍau citrā citrakaciribilvaśaṅkhinīsaralā।
hemakṣīrī kaṭukā vahnimukhī bhedanīyo'yam॥
asa15.7
madhumadhukapṛśniparṇīkaṭphalalodhrapriyaṅgudhātakyaḥ।
ambaṣṭhakī samaṅgā mocarasaśceti sandhānaḥ॥
asa15.8
hiṅgumaricāmlavetasa dīpyakabhallātakāsthisaṃyogāt।
vargaḥ sapañcakolo nirdiṣṭo dīpanīyo'yam॥
asa15.9
aindryatirasā payasyā ṛṣyaproktā sthirā balātibalā।
iti balyo daśako'yaṃ hayagandhā rohiṇī ṛṣabhaḥ॥
asa15.10
candanatuṅgapayasyā sitālatāmadhukapadmakośarim।
varṇyo gaṇoyamudito mañjiṣṭhāsārivāsahitaḥ॥
asa15.11
haṃsapadībṛhatīdvayamṛdvīkāsārivekṣumūlāni।
kaiḍaryamadhukakṛṣṇāḥ savidāryaḥ kaṇṭhajananāni॥
asa15.12
vṛkṣāmlabadaradāḍimakuvalāmrāmrātālikucakaramardam।
hṛdyaṃ samātuluṅgāmlavetasaṃ viddhi vargamimam॥
asa15.13
nāgaracavikācitrakaviḍaṅgamūrvāmṛtāvacāmustāḥ।
sahapippalīpaṭolāstṛptighno'yaṃ gaṇaḥ prathitaḥ॥
asa15.14
kuṭajaphalabilvacitrakamahauṣadhaprativiṣāvacācavikāḥ।
dhanvayavāsaṃ pathyā dāruharidrāgaṇo'yamarśoghnaḥ॥
asa15.15
khadirāmalakāruṣkaraniśābhayāsaptaparṇakaravīrāḥ।
kuṣṭhāghnāścatuṅgulaviḍaṅgajātipravālāśca॥
asa15.16
naladakṛtamālacandanasarṣapaghananimbakuṭajamadhukāni।
kaṇḍūṃ dāruharidrāsanaktamālāni nighnanti॥
asa15.17
akṣīvamaricakebukaviḍaṅgagaṇḍīrakiṇihinirguṇḍyaḥ।
ghnanti krimīn śvadaṃṣṭrāviṣākhuparṇyastathā na cirāt॥
asa15.18
mañjiṣṭhāśleṣmātakarajanīsuvahāśirīṣapālindyaḥ।
sailācandanakatkāḥ sasinduvārā viṣaṃ ghnanti॥
asa15.19
śālikuśakāśaṣaṣṭikavīraṇadarbhekṣuvālikekṣūṇām।
tadvad gundrotkaṭayormūlamalaṃ stanyajananāya॥
asa15.20
pāṭhānāgarasuratarughanāmṛtāsārivendrayavamūrvāḥ।
kaṭukākirātatiktaṃ vargo'yaṃ stanyaśuddhikaraḥ॥
asa15.21
medākākolīdvayavṛkṣaruhājīvakarṣabhakuliṅgāḥ।
śukrajanano gaṇo'yaṃ saha jaṭilāśūrpaparṇībhiḥ॥
asa15.22
kuṣṭhailavālukakaṭphalakāṇḍekṣvikṣvabdhiphenakośīraiḥ।
vasukekṣurakaiḥ śukraṃ śudhyet sakadambaniryāsaiḥ॥
asa15.23
drākṣākākolīdvaya madhuparṇīmadhukajīvakavidāryaḥ।
snehopagāḥ samedā jīvantīśāliparṇīkāḥ॥
asa15.24
saubhañjanakapunarnavavṛścīvakulatthamāṣabadarāṇi।
svedopagāni vidyāt sayavatilārkorupūgāni॥
asa15.25
lājāmrabadaradāḍimayavaṣaṣṭikamātuluṅgasevyāni।
jambvāmrapallavāni ca vaminigrahaṇāni mṛtsā ca॥
asa15.26
nāgaradhanvayavāsakavālakaparpaṭakacandanaguḍūcyaḥ।
bhūnimbaghanapaṭolī kustumbaryastṛṣaṃ ghnanti॥
asa15.27
bṛhatīdvayavṛkṣaruhāpuṣkaramūlābhayākaṇāśṛṅgyaḥ।
hidhmāṃ nighnanti śaṭī durālabhā badarabījaṃ ca॥
asa15.28
śāmānantā padmā kaṭvaṅgaḥ padmakesaraṃ lodhram।
dhātakikusumasamaṅgāmocarasāmrāsthi viḍgrahaṇam॥
asa15.29
jambūsallakimadhukaṃ nīlotpalakacchurātilaśryāhvam।
bhṛṣṭā ca mṛt payasyā saśālmalī viḍvirajanāni॥
asa15.30
jambvāmrodumbaravaṭakapītanaplakṣapippalāśmantam।
bhallātasomavalkaṃ mūtragrahaṇāy nirdiṣṭam॥
asa15.31
kamalanalinakumuda madhukasaugandhikadhātakīlatākusumam mūtraṃ nayati virāgaṃ sotpalaśatapatrapuṇḍarīkaṃ ca॥
asa15.32
vṛkṣādanīśvadaṃṣṭrādarbhetkaṭavasukavaśirakuśakāśāḥ।
mūtraṃ virecayeyurgundrā pāṣāṇabhedaśca॥
asa15.33
drākṣāmalakapunarnabavṛścīvadurālabhābhayākṛṣṇāḥ।
kāsaṃ ghnanti saśṛṅgī tāmalakī kaṇṭakārī ca॥
asa15.34
caṇḍāmlavetasaśaṭī tāmalakīsurasahiṅgujīvantyaḥ।
puṣkaramūlailāguruvargo'yaṃ śvāsaśamanāya॥
asa15.35
drākṣāpīluparūṣakamañjiṣṭhāsārivāmṛtāpāṭhāḥ।
triphalā ceti gaṇo'yaṃ jvarasya śamanāy nirdiṣṭaḥ॥
asa15.36
dāḍimaphalguparūṣakapriyālayavaṣaṣṭikekṣubadarāṇi।
śramanāśanāni vidyād drākṣākharjjūrasahitāni॥
asa15.37
padmakalājośīraṃ madhukotpalasārivāsitodīcyam।
kāśmaryaphalaṃ candanameṣa gaṇo dāhahā proktaḥ॥
asa15.38
natanāgarāguruvacādhānyakabhūtīkapippalīvyāghrayaḥ।
śītaṃ śamayantyacirāt syonākaḥ sāgnimanthaśca॥
asa15.39
tindukapriyālavījakasaptacchadakhadirakadarabadarāṇi।
arimedavājikarṇau kakubhaścodardaśamanāni॥
asa15.40
kākolyelā sevyaṃ nidigdhike śālipṛśniparṇyau ca।
ghnantyaṅgamardamacirācandanamadhukorubūkaṃ ca॥
asa15.41
dīpyakamaricājājīgaṇḍīraṃ sājagandhamatha śūlam।
śamayati sapañcakolaṃ śophaṃ daśamūlamādyaṃ ca॥
asa15.42
madhumadhukalājagairikaphalinīmocarasamṛtkapālāni।
saṃsthāpayanti rudhiraṃ rudhiraṃ ca saśarkaraṃ lodhram॥
asa15.43
śailailavālukaṭphalamocarasāśokapadmakaśirīṣam।
sthāpayati vedanāmatha sahatuṅgakadambavidulaṃ ca॥
asa15.44
kaiḍaryahiṅgucorakapalaṅkaṣāśokarohiṇivayasthāḥ।
pūtyarimedo jaṭilāgolomivacāśca saṃjñādāḥ॥
asa15.45
aindrī dūrvāmoghāviṣvaksenā vyathā śivāriṣṭā।
brāhmī savāṭyapuṣpī śatavīryā sthāpayed garbham॥
asa15.46
amṛtā pathyā dhātrī jīvantī śreyasī sthirāyuktā।
maṇḍūkaparṇyatirasā sthāpayati punarnavā ca vayaḥ॥
asa15.47
iti nānāvidhavyādhivighātārthamudāhṛtāḥ।
yogā rogāturavaśāt kalpayettān yathāyatham॥
iti pañcadaśo'dhyāyaḥ।
atha ṣoḍaśo'dhyāyaḥ।
asa16.1
athāto vividhadravyagaṇasaṅgrahamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa16.2
vidāripañcāḍgulavṛścikālīvṛścīvadevāhvayaśūrpaparṇyaḥ।
kaṇḍūkarī jīvanahrasvasaṃjñe dve pañcake gopasutā tripādī॥
asa16.3
vidāryādirayaṃ hṛdyo bṛṃhaṇo vātapittahā।
śoṣagulmāṅgamardordhvaśvāsakāsaharo gaṇaḥ॥
asa16.4
sārivośīrakāśmaryamadhūkaśiśiradvayam।
yaṣṭīparūṣakaṃ hanti dāhapittāsratṛḍjvarān॥
asa16.5
padmakapuṇḍrau vṛddhitugardhyaḥ śṛṅgyamṛtā daśa jīvanasaṃjñāḥ।
stanyakarā ghnantīraṇapittaṃ prīṇanabṛṃhaṇajīvanavṛṣyāḥ॥
asa16.6
parūṣakaṃ varā drākṣā kaṭphalaṃ katakāt phalam।
rājāhvaṃ dāḍimaṃ śākaṃ tṛṇmūtrāmayavātajit।
añjanaṃ phalinī māṃsī padmotpalarasāñjanam।
sailāmadhukanāgāhvaṃ viṣāntardāhapittanut॥
asa16.7
paṭolakaṭurohiṇīcandanaṃ madhusravaguḍūcipāṭhānvitam।
nihanti kaphapittakuṣṭhajvarān viṣaṃ vamimarocakaṃ kāmalām॥
asa16.8
guḍūcīpadmakāriṣṭadhānakā raktacandanam।
pittaśleṣmajvaracchardidāhatṛṣṇāghnamagnikṛt॥
asa16.9
āragvadhendrayavapāṭalikākatiktānimbāmṛtāmadhurasāsruvavṛkṣapāṭhāḥ। bhūnimbasairyakapaṭolakarañjayugmasaptacchadāgnisuṣavīphalabāṇaghoṇṭāḥ॥
asa16.10
āragvadhādirjayati chardikuṣṭhaviṣajvarān।
kaphaṃ kaṇḍūṃ pramehaṃ ca duṣṭavraṇaviśodhanaḥ॥
asa16.11
asanatiniśabhūrjaśvetavāhaprakīryāḥ khadirakadarabhaṇḍīśiṃśapāmeṣaśṛṅgyaḥ।
trihimanatapalāśājoṅgakaḥ śākasālau dhavakabukakaliṅgacchāgakarṇāśvakarṇāḥ॥
asa16.12
asanādirvijayate śvitrakuṣṭhakaphakrimīn।
pāṇḍurogaṃ pramehaṃ ca medodoṣanibarhaṇaḥ॥
asa16.13
varaṇasairyakayugmaśatāvarīdahanamoraṭabilvaviṣāṇikāḥ।
dvibṛhatīdvikarañjajayādvayaṃ bahalapallavadarbharujākarāḥ॥
asa16.14
varaṇādiḥ kaphaṃ medo mandāgnitvaṃ niyacchati।
āḍhyavātaṃ śiraśśūlaṃ gulmaṃ cāntaḥ savidradhim॥
asa16.15
ūṣakastutthakaṃ hiṅgukāsīsadvayasaindhavam।
saśilājatu kṛcchrāśmagulmamedaḥ kaphāpaham॥
asa16.16
bhavanti cātra vīratarāraṇikau nagagucchau moraṭaṭuṇṭukasairyakayugmam।
mustakamañjarikarkaśapārthā mūtravirekakaro daśakaśca॥
asa16.17
vargo vīratarādyo'yaṃ hanti vātakṛtān gadān।
aśmarīśarkarāmūtrakṛcchrāghātarujāpahaḥ॥
asa16.18
lodhraśābarakalodhrapalāśājiṅgiṇīsaralakaṭphalayuktāḥ।
kutsitāmbakadalīgataśokāḥ selavāluparipelavamocāḥ॥
asa16.19
eṣa lodhrādiko nāma medaḥkaphaharogaṇaḥ।
yonidoṣaharaḥ stambhī varṇyo viṣavināśanaḥ॥
asa16.20
arkālarkau nāgadantī viśalyā bhārṅgī rāsnā vṛścikālī prakīryā।
pratyakpuṣpī pītatailodakīryāḥ śvetāyugmaṃ tāpasānāṃ ca vṛkṣaḥ॥
asa16.21
ayamarkādiko vargaḥ kaphamedoviṣāpahaḥ।
kṛmikuṣṭhapraśamano viśeṣāt vraṇaśodhanaḥ॥
asa16.22
surasayugaphaṇijjaṃ kālamālā viḍaṅgaṃ kharabukavṛṣakarṇīkaṭphalaṃ kāsamardaḥ।
kṣavakasarasibhārṅgīkārmukāḥ kākamācī kulahalaviṣamuṣṭī bhūstṛṇo bhūtakeśī॥
asa16.23
surasādirgaṇaḥ śleṣmamedaḥkriminiṣūdanaḥ।
pratiśyāyāruciśvāsakāsaghno vraṇaśodhanaḥ॥
asa16.24
muṣkakasnugvarādvīpīpalāśadhavaśiṃśapāḥ।
gulmamehāśmarīpāṇḍumedo'rśaḥkaphaśukrajit॥
asa16.25
vatsako madhurasā truṭirvacā dīrghavṛntaphalavellasarṣapāḥ।
rohiṇīsthapanihiṃgubhārṅgayaḥ śūlaghāti daśakaṃ ghuṇapriyā॥
asa16.26
vatsakādyo'nilaśleṣmamedo'rocakapīnasān।
śūlārśojvaragulmāṃśca hanti dīpanapācanaḥ॥
asa16.27
vacājaladadevāhvanāgarātiviṣābhayāḥ।
haridrādvayayaṣṭyāhvakalaśīkuṭajodbhavāḥ॥
asa16.28
vacāharidrādigaṇāvāmātīsāranāśanau।
medaḥkaphāḍhyapavanastanyadoṣanibarhaṇau॥
asa16.29
priyaṅgupuṣpāñjanayugmapadmāḥ padmādrajo yojanavalyanantā।
sāladrumo mocarasaḥ samaṅgā punnāgaśītaṃ madanīyahetuḥ॥
asa16.30
ambaṣṭhāmadhukanamaskarīnandīvṛkṣapalāśakacchurāḥ।
lodhraṃ ghātakivilvapeśikā vaṭavaṅgaḥ kamalodbhavaṃ rajaḥ॥
asa16.31
gaṇau priyaṅgvambaṣṭhādī pakvatīsāranāśanau।
sandhānīyau hitau pitte vraṇānāmapi ropaṇau॥
asa16.32
mustāvacāgnidviniśādvitiktābhallātapāṭhātriphalāviṣākhyāḥ।
kuṣṭhaṃ truṭī haimavatī ca yonistanyāmayaghnā malapācanāśca॥
asa16.33
nyagrodhapippalasadāphalalodhrayugmajambūdvayārjunakapītanasomavalkāḥ।
plakṣāsravañjulapriyālapalāśanandīkolīkadambaviralāmadhukaṃ madhūkam॥
asa16.34
nyagrodhādirgaṇo vraṇyaḥ saṅgrāhī bhagnasādhanaḥ medaḥpittāsratṛḍdāhayoniroganibarhaṇaḥ॥
asa16.35
elāyugmaturuṣkakuṣṭhaphalinīmāṃsījaladhyāmakaspṛkkācorakacocapatratagarasthauṇeyajātīrasāḥ।
śuktivyāghranakhau surāhvamagaruḥśrīvāsakaḥkuṅkumaṃ caṇḍāgugguludevadhūpakhapurāḥpunnāganāgāhvayam॥
asa16.36
elādiko vātakaphau viṣaṃ ca viniyacchati।
varṇaprasādanaḥ kaṇḍūpiṭakākoṭhanāśanaḥ॥
asa16.37
śyāmādantīdravantīkramukakuṭharaṇāśaṅkhinīcarmasāhvāsvarṇakṣīrigavākṣīśikharirajanikā chinnarohā karañjaḥ।
bastāntrī vyādhighāto bahalabahurasastīkṣṇavṛkṣāt phalāni śyāmādyo hanti gulmaṃ viṣamarucikaphau hṛdrujaṃ mūtrakṛchram॥
asa16.38
pippalīpippalīmūlacavyacitrakaśṛṅgaveramaricahastipippalīhareṇukailājamojendrayavapāṭhājīrakasarṣapamahānimbaphalguhiṅgubhārṅgīvacāmustāmadhurasātiviṣāviḍaṅgāni kaṭurohiṇī ceti॥
asa16.39
pippalyādiḥ kaphaharaḥ pratiśyāyānilārucīḥ।
nihanyāddīpano gulmaśūlaghnaścāmapācanaḥ॥
asa16.40
pañcaviṃśītarityuktā vargāsteṣu tvalābhataḥ।
yuñjyāttadvidhamanyacca dravyaṃ jahyādayaugikam॥
asa16.41
ete vargā doṣadūṣyādyapekṣya kalkakvāthasnehalehādiyuktāḥ।
pāne nasye'nvāsane'ntarbahirvā lepābhyaṅgairghnanti rogān sukṛchrān॥
iti ṣoḍaśo'dhyāyaḥ।
atha saptadaśo'dhyāyaḥ।
asa17.1
athāto dravyādivijñānīyamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa17.2
iha hi dravyaṃ pañcamahābhūtātmakam।
tasyādhiṣṭhānaṃ pṛthivī yonirudakaṃ khānilānalasamavāyānnirvṛttiviśeṣau।
utkarṣeṇa tu vyapadeśaḥ।
tasmādbhūtasamavāyasambhavānnaikarasaṃ dravyam।
tataśca naikadoṣā vyādhayaḥ॥
asa17.3
tatra vyakto rasaḥ।
anurasastu rasenābhibhūtatvādavyakto vyakto vā kiñcidante।
rasasya tu chedanopaśamane dve karmaṇī।
hitāhitau prabhāvau।
tadāśrayeṣu ca dravyasaṃjñakeṣu pṛthivyādiṣu guṇāḥ prakṛtivikṛtivicāradeśakālavaśādgurvādayo raseṣu sāhacaryādupacaryante॥
asa17.4
tatra dravyaṃ gurukaṭhinaviśadamandasāndrasthūlasthiragandhaguṇabahulaṃ pārthivaṃ upacayagauravasaṅghātasthairyakaram॥
asa17.5
dravasnigdhaśītagurumandasāndrasaramṛdupicchilarasaguṇabahulamaudakaṃ upakledasnehabandhaviṣyandamārdavaprahlādakaram॥
asa17.6
tīkṣṇoṣṇarūkṣasūkṣmalaghuviśadarūpaguṇabahulamāgneyaṃ dāhapākaprakāśaprabhāvarṇakaram॥
asa17.7
rūkṣasūkṣmalaghuviśadavikāṣivyavāyiśītakharasparśaguṇabahulaṃ vāyvyaṃ raukṣyalāghavavaiśadyaglānivicārakaram॥
asa17.8
sūkṣmalaghuviśadaślakṣṇavyavāyiviviktaśabdaguṇabahulamākāśātmakaṃ sauṣiryalāghavakaram॥
asa17.9
itthaṃ ca nānauṣadhabhūtaṃ jagati kiñcid dravyamasti vividhārthaprayogavaśāt॥
asa17.10
tatrāgnimārutātmakaṃ prāyeṇordhvabhāgikam।
tayorhilāghavādūrdhvagatitvāccāgneḥ plavanatvācca mārutasya॥
asa17.11
bhūmyaudakātmakaṃ tu prāyeṇādhobhāgikam।
tayorhi gauravānimnagatvācca toyasya॥
asa17.12
vyāmiśrātmakamubhayatobhāgam॥
asa17.13
śamanaṃ tu doṣaviparītaguṇamuktaṃ prāk।
tatsaṅkare ca yato bāhulyena kāryakartṛtvaṃ bhavati yadevādhikaṃ tadeva tatkāryakaramiti vyapadeśaḥ।
tathānilātmakaṃ grāhi।
analātmakaṃ dīpanapācanam।
ubhayātmakaṃ lekhanam।
bhūmyudakātmakaṃ bṛṃhaṇam॥
asa17.14
tatra kaṭvamlalavaṇā vīryeṇa yathottaramuṣṇāḥ।
tiktakaṣāyamadhurāḥ śītāḥ॥
asa17.15
tiktakaṭukaṣāyā rūkṣā baddhaviṇmūtramārutāḥ।
lavaṇāmlamadhūrāḥsnigdhāḥsṛṣṭaviṇmūtramārutāḥ॥
asa17.16
lavaṇakaṣāyamadhurā guravaḥ।
tadvadamlakaṭukatiktā laghavaḥ।
anye punargurulaghusnigdharūkṣasādhāraṇaṃ lavaṇamicchanti॥
asa17.17
vīryaṃ tu kecid gurulaghusnigdharūkṣatīkṣṇamandaśītoṣṇabhedenāṣṭavidhamāhuḥ।
apare punaḥ paṭhanti॥
asa17.18
vīryaṃ dravyasya tadjñeyaṃ yadyogāt kriyate kriyā।
nāvīryaṃ kurute kiñcit sarvā vīryakṛtā hi sā॥
asa17.19
tairapi caivamatiprakṛṣṭaśaktiyuktānāmaśeṣaudhaguṇasārabhūtānāmaṣṭānāmeva gurvādīnāṃ vīryasaṃjñā viśiṣṭāmnāyavihitāpi laukikīti samudbhāvyate।
tathā hi tayā rasavipākaguṇāntaravijayino bhūyāṃsaśca variṣṭhāśca guṇāḥ saṅgṛhītāḥ।
viśeṣavṛtyā ca tatra tatra dravyasvarūpakathane vyavahāraḥ pravṛttito bhavati।
ata eva sarvātiśāyī dravyasvabhāvaḥ prabhāva ityāmnātaḥ।
satyapi ca kriyānirvarttanasāmānye tadviparītā rasādayo vīryākhyayā prabhāvasaṃjñayā vā na parāmṛśyante॥
asa17.20
anye tu gurvādīnāmagnīṣomātmakatvādādānavisargavibhāagena kālasya coṣṇaśītātmakatvād dvividhamevāmananti।
evaṃ cāhuḥ॥
asa17.21
nānātmakamapi dravyamagnīṣomau mahābalau।
vyaktāvyaktaṃ jagadiva nātikrāmati jātucit॥
asa17.22
tatroṣṇaṃ dahanapacanasvedanavilayanānilakaphaśamanāni karoti॥
asa17.23
śītaṃ hlādanastambhanajīvanaraktapittaprasādanādīni॥
asa17.24
iti vīryamuktaṃ vipākastūcyate।
vipākastu prāyaḥ svāduḥ svādulavaṇayoramlo'mlasya kaṭuritareṣām।
rasairasau tulyaphalaḥ॥
asa17.25
dravyaguṇaviśeṣeṇa cāsyālpamadhyabhūyastvamupalakṣayet॥
asa17.26
parāśarastu paṭhati।
pākāstrayo rasānāmamlo'mlaṃ pacyate kaṭuḥ kaṭukam।
catvāro'nye madhuraṃ saṅkīrṇarasāstu saṅkīrṇam॥
asa17.27
kaṭutiktakaṣāyāṇāṃ kaṭuko yeṣāṃ vipāka iti pakṣaḥ।
teṣāṃ pittavighāte tiktakaṣāyau kathaṃ bhavataḥ॥
asa17.28
tatra yanmadhuraṃ rasavipākayoḥ śītavīryaṃ ca dravyaṃ yaccāmlaṃ tayoruṣṇavīryaṃ ca yadvā kaṭukaṃ teṣāṃ yathāsvaṃ rasebhyaḥ prāyo guṇān doṣakopaśamanatvaṃ ca vidyāt।
tadyathā kṣīramadirāmaricādīnām॥
asa17.29
rasādisaṅkareṇa tvanyathātvam।
yathā madhu madhuraṃ śleṣmāṇaṃ śamayati kaṭuvipākatayā।
sakaṣāyatvādraukṣyācca vātaṃ janayati śītavīryatvācca।
tathā yavo'pi।
ānūpaudakapiśitaṃ śītamapi pittaṃ karotyuṣṇavīryatvāt।
tathā tailaṃ kaṭuvipākatayā ca vipākata eva baddhaviṇmūtram।
amlaṃ kāñjikaṃ kaphaṃ jayati rūkṣoṣṇatvāt kapitthaṃ tu raukṣyāt pittaṃ tu śītavīryatvāt।
āmalakaṃ pittaṃ śītavīryatvāt svādupākatayā ca kaphaṃ raukṣyāllāghavācca śaityaraukṣyalāghavaistu na vātam।
lavaṇaṃ saindhavaṃ svādupākatayā pittaṃ jayati lāghavāt kaphaṃ jayati।
kaṭukāpi śuṇṭhī snehauṣṇyasvādupākairvātaṃ kṣapayati pippalī ca।
laśuno'pi snehauṣṇyagauravaiḥ।
palāṇḍuśca।
sa tu snehagauravābhyāṃ janayati śleṣmāṇam।
vṛddhaṃ ca mūlakaṃ svādupākatayā।
snigdhāni tiktāni vyāghrīviśalyārkāgarūṇyuṣṇavīryatvāt pittaṃ janayanti।
kaṣāyatiktaṃ mahat pañcamūlaṃ vātaṃ jayati na tu pittaṃ uṣṇavīryatvāt।
kaṣāyaśca kulattho'mlapākatayā cetyetannidarśanamātramuktam॥
asa17.30
tasmāt।
kiñcidrasena kurute karma pākena cāparam।
dravyaṃ guṇena vīryeṇa prabhāveṇaiva kiñcana॥
asa17.31
yadad dravye rasādīnāṃ balavattvena vartate।
abhibhūyetarāṃstattat kāraṇattvaṃ prapadyate॥
asa17.32
viruddhaguṇasaṃyoge bhūyasālpaṃ hi jīyate॥
asa17.33
rasaṃ vipākastau vīryaṃ prabhāvastānyapohati।
balasāmye rasādīnāmiti naisargikaṃ balam॥
asa17.34
viruddhā api cānyonyaṃ rasādyāḥ kāryasādhane।
nāvaśyaṃ syurvighātāya guṇadoṣā mitho yathā॥
asa17.35
rasavīryaprabhṛtayo bhūtotkarṣāpakarṣataḥ।
ekarūpā virūpā vā dravyaṃ samadhiśerate॥
asa17.36
mādhuryaśaityapaicchilyasnehagauravamandatāḥ।
saha vṛttyā sthitāḥ kṣīre natvānūpaudakāmiṣe॥
asa17.37
guṇā dravyeṣu ye coktāsta eva tanudoṣayoḥ।
sthitivṛddhikṣayāstasmātteṣāṃ hi dravyahetukāḥ॥
asa17.38
rasaṃ vidyānnipātena tenādhivasanena ca।
vīryaṃ vipākaṃ dravyāṇāṃ karmaṇaḥ pariniṣṭhayā॥
asa17.39
madhuraskandhanirdiṣṭaghṛtatailaguḍādiṣu।
guṇāsvādādībhedena rasaṣaṭkaṃ na yujyate॥
asa17.40
astu bhedādasaṅkhyatvamaikyaṃ vāsvādalakṣaṇāt।
bhūtotkarṣāpakarṣeṇa bhedo yo'lpena kalpyate॥
asa17.41
saṅkīrṇatvāt phale cāsau tulyatvānna vivakṣyate।
gurvādīnāṃ viśeṣe'pi svajāteranatikramāt॥
asa17.42
saṅkhyābhedo yathā nāsti rasānāmapi sa kramaḥ।
dṛṣṭaṃ mukhopalepādi yatsarveṣu ghṛtādiṣu॥
asa17.43
na ca taddāḍimādyeṣu ṣaḍevāto rasāḥ smṛtāḥ।
ānantyaikatvayośca syānna vicitrārthatantraṇam॥
asa17.44
gurvāaṃdyā vīryamucyante śaktimanto'nyathāguṇāḥ।
parasāmarthyahīnatvāt guṇā evetare guṇāḥ॥
asa17.45
yathārasaṃ jaguḥ pākān ṣaṭ kecittadasāmpratam।
yatsvādurvrīhiramlatvaṃ na cāmlamapi dāḍimam॥
asa17.46
yāti tailaṃ ca kaṭutāṃ kaṭukāpi na pippalī।
yathārasatve pākānāṃ na syādevaṃ viparyayaḥ॥
asa17.47
yasmādṛdṣṭo yavaḥ syādurgururapyanilapradaḥ।
dīpanaṃ śītamapyājyaṃ vasoṣṇāpyagnisādinī॥
asa17.48
kaṭupāko'pi pittaghno mudgo māṣastu pittalaḥ।
svādupāko'pi calakṛt snigdhoṣṇaṃ guru phāṇitam॥
asa17.49
rasaḥ svāduryathā caitattathānyeṣvapi dṛśyate।
vātalaṃ kaphapittaghnamamlamapyākṣakīphalam॥
asa17.50
kurute dadhi gurveva vahniṃ pārāvataṃ na tu।
kapitthaṃ dāḍimaṃ sāmlaṃ grāhi nāmalakīphalam॥
asa17.51
kaṣāyā grāhiṇī śītā dhātakī na harītakī।
apradhānāḥ pṛthak tasmādrasādyāḥ saṃśritāstute॥
asa17.52
prabhāvaśca yato dravye dravyaṃ śreṣṭhamato matam।
rasādisāmye yat karma viśiṣṭaṃ tat prabhāvajam॥
asa17.53
dantī rasādyaistulyāpi citrakasya virecanī।
madhukasya ca mṛdvīkā ghṛtaṃ kṣīrasya dīpanam॥
asa17.54
kaṭupākarasasnigdhagurutvaiḥ kaphavātajit।
laśuno vātakaphakṛnna tu taireva yadguṇaiḥ॥
asa17.55
mitho viruddhān vātādīn lohitādyā jayanti yat।
kurvanti yavakādyāśca tatprabhāvavijṛmbhitam॥
asa17.56
śirīṣādirviṣaṃ hanti svapnādyaṃ tadvivṛddhaye।
maṇimantrauṣadhīnāṃ ca yat karmavividhātmakam॥
asa17.57
śalyāharaṇapuñjanmarakṣāyurddhīvaśādikam।
darśanādyairapi viṣaṃ yanniyacchati cāgadaḥ॥
asa17.58
virecayati yad vṛṣyamāśu śukraṃ karoti vā।
ūrdhvādhobhāgikaṃ yacca dravyaṃ yacchamanādi ca॥
asa17.59
mātrādi prāpya tattacca yat prapañcena varṇitam।
tacca prabhāvajaṃ sarvamato'cintyaḥ sa ucyate॥
asa17.60
rasena vīryeṇa guṇaiśca karma dravyaṃ vipākena ca yadvidadhyāt।
sadyo'nyathā tat kurute prabhāvāddhetoratastatra na gocaro'sti॥
iti saptadaśo'dhyāyaḥ।

atha aṣṭādaśo'dhyāyaḥ
asa18.1
athāto rasabhedīyamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa18.2
rasaḥ khalvāpyaḥ prāgavyaktaśca।
sa ṣaḍṛtukatvāt kālasya mahābhūtaguṇairūnātiriktaiḥ saṃsṛṣṭo viṣamaṃ vidagdhaḥ ṣoḍhā pṛthagvipariṇamate madhurādibhedena॥
asa18.3
tatra bhūjalayorbāhulyānmadhuro rasaḥ।
bhūtejasoramlaḥ।
jalatejasorlavaṇaḥ।
vāyvākāśayostiktaḥ।
vāyutejasoḥ kaṭukaḥ।
vāyūrvyoḥ kaṣāyaḥ॥
asa18.4
teṣāṃ svādurāsvādyamāno mukhamupalimpatīndriyāṇi prasādayati।
dehaṃ prahlādayati।
ṣaṭpadapipīlikādīnāmapīṣṭatamaḥ।
amlastu jihvāmudvejayatyuraḥkaṇṭhaṃ vidahati।
mukhaṃ srāvayatyakṣibhruvaṃ saṅkocayati daśanān harṣayati romāṇi ca।
lavaṇo mukhaṃ viṣyandayati kaṇṭhakapolaṃ vidahati annaṃ prarocayati।
tikto viśadayati vadanaṃ viśodhayati kaṇṭhaṃ pratihanti rasanām।
kaṭuko bhṛśamudvejayati jihvāgraṃ cimicimāyati kaṇṭhakapolaṃ srāvayati mukhākṣināsikaṃ vidahati deham।
kaṣāyastu jaḍayati jihvāṃ badhnāti kaṇṭhaṃ pīḍayati hṛdayam॥
asa18.5
tatra madhuro raso janmaprabhṛtisātmyāt sarvadhātuvivardhanaḥ āyuṣyo bālavṛddhakṣatakṣīṇabalavarṇendriyatvakkeśakaṇṭhahitaḥ prīṇano bṛṃhaṇo jīvanastarpaṇaḥ sthairyasandhānaḥ stanyakaro vātapittaviṣadāhamūrchātṛṣṇāpraśamanaḥ snigdhaḥ śīto mṛdurguruśca॥
asa18.6
evaṃguṇo'pi sa sadātyupayujyamānaḥ sthaulyāgnisādagurutālasakātindriyāḥ।
śvāsapramehagalarogāvisaṃjñatāsyamādhuryalocanagalārbudagaṇḍamālāḥ॥
asa18.7
chardyudardamūrddharukkāsapīnasakrimīn ślīpadajvarodaraṣṭhīvanāni cāvahet॥
asa18.8
amlo'nilanibarhaṇo'nulomanaḥ koṣṭhavidāhī raktapittakṛduṣṇavīryaḥ śītasparśobodhayatīndriyāṇi।
rocanaḥ pācano dīpano bṛṃhaṇastarpaṇaḥ prīṇanaḥ kledano vyavāyī laghuḥ snigdho hṛdyaśca॥
asa18.9
janayati śithilatvaṃ sevitaḥ sotidehe kaphavilayanakaṇḍūpāṇḍutādṛgvighātān।
kṣatavihitavisarpaṃ raktapittaṃ pipāsāṃ śvayathumapi kṛśānāṃ taijasatvāt bhramaṃ ca॥
asa18.10
lavaṇaḥ stambhabandhasaṅghātavidhmāpanaḥ sarvarasapratyanīko dīpano rocanaḥ pācanaḥ kledanaḥ śoṣaṇaḥ snehanaḥ svedano bhedanaḥ chedanaḥ saro vyavāyī vikāṣī harati pavanaṃ viṣyandayati kaphaṃ viśodhayati srotāṃsi nātiguruḥ snigdhatīkṣṇoṣṇaśca॥
asa18.11
khalatipalitatṛṣṇātāpamūrcchāvisarpaśvayathukiṭibhakoṣṭhākṣeparodhāsrapittam।
kṣataviṣamadavṛddhiṃ vātaraktaṃ karoti kṣapayati balabhojaḥ soti vā sevanena॥
asa18.12
tiktaḥ svayamarociṣṇuraruciviṣakṛmimūrcchotkledajvaradāhatṛṭakuṣṭhakaṇḍūharaḥ kledamedovasāmajjaviṇmūtrapittaśleṣmopaśoṣaṇo dīpanaḥ pācano lekhanaḥ stanyakaṇṭhaviśodhano medhyo nātirūkṣaḥ śīto laghuśca॥
asa18.13
dhātubalakṣayamūrcchāglānibhramavātarogaparuṣatvam।
kharaviśadaraukṣyabhāvaiḥ soti samāsevitaḥkuryāt॥
asa18.14
kaṭuko'lasakaśvayathūdardasthaulyābhiṣyandakṛmivaktrarogaviṣakuṣṭhakaṇḍūprasādhano vraṇāvasādanaḥ sneha kledaśoṣaṇo rocanaḥ pācano dīpano lekhanaḥ śodhanaḥ śoṣayatyannaṃ sphuṭayatīndriyāṇi bhinatti śoṇitasaṃghātaṃ chinnatti bandhān vivṛṇoti srotāṃsi kṣapayati śleṣmāṇaṃ laghurūkṣatīkṣṇoṣṇaśca॥
asa18.15
kurute'tiniṣovitaḥ sa tṛṣṇāmadamūrcchāvamimohadehasādān।
balaśukragalopaśoṣakampabhramatāpaglapanātikarśanāni॥
asa18.16
karacaraṇapārśvapṛṣṭhaprabhṛtiṣvanilasyakopamatitīvram।
saṅkācatodabhedairvāvyagniguṇādhikatvena॥
asa18.17
kaṣāyo balāsaṃ sapittaṃ saraktaṃ nihantyāśu badhnāti varcotirūkṣaḥ।
gurustvaksavarṇatvakṛt kledaśoṣī himaḥ prīṇano ropaṇo lekhanaśca॥
asa18.18
atyabhyāsāt so'pi śukroparodhaṃ tṛṣṇādhmānastambhaviṣṭambhakārśyam।
srotobandhaṃ vātaviṇmūtrasaṅgaṃ pakṣāghātākṣepakādīṃśca kuryāt॥
asa18.19
atha madhuraskandho ghṛtamadhutailakṣīramedomajjekṣuvikṛtidrākṣākṣoḍakharjūramocacocapanasasiñcatikāpriyālarājādanakharyūrītālamastakakāśmaryamadhūkaparūṣakatāmalakīvīrāvidārīśatāvarītugākṣīrījīvakarṣabhakṣīraśuklāmadhūlikātmaguptābalātibalāviśvadevāsahadevāsālaparṇīmudgaparṇīpṛśniparṇīmaṣaparṇīmahāsahākṣudrasahāṛddhivṛddhiśrāvaṇīcchatrāticchatrarśyarpoktāśva gandhāśvadaṃṣṭrāmṛṇālikāpuṣkarabījaśṛṅgāṭakakaśerukatakakanakabimbīprapauṇḍarīkaprabhṛtīni jīvanīyo gaṇastṛṇapañcamūlaṃ ca॥
asa18.20
amladravyaskandho dāḍimāmalakāmrāmrātakakośāmramātuluṅgavṛkṣāmlāmlīkāmlevatasakuvalalakucapārāvatabhavyakaramardadhavadhanvanakolabadarairāvatakapitthadantaśaṭhaprācīnāmalakanāraṅgatilakaṇṭakarūpyadadhimastutakradhānyāmlamadyaśuktaprabhṛtīni॥
asa18.21
lavaṇadravyaskandhaḥ saindhavādīni kṣārāntāni trapusīsaprabhṛtīni॥
asa18.22। tiktadravyaskandho'garutagarośīravālakacandananaladakṛtamālanaktamālāpāmārgaharidrādvayamustamūrvāmadanaphalājaśṛṅgītrāyamāṇākaṭukākirātatiktakakaravīraviśālāsuṣavyativiṣāyavāsakajyotiṣmatīpāṭhāvikaṅkatārkakākamācīvacāvaraṇavatsakavaijayantīvetasasaptaparṇasomavalkasumanaḥkāṃsyalohaprabhṛtīni paṭolādiśca śākavargaḥ॥
asa18.23
kaṭukadravyaskandho maricahiṅgutejovatīhastipippalīviḍaṅgabhallātakāsthimūlakasarṣapalaśunapalāṇḍukarañjamanaśśilāladevadārukuṣṭhailāsurasacorakahareṇukāmūtrapittaprabhṛtīni kuṭherādiśca haritavargaḥ pañcakolaṃ ca॥
asa18.24
kaṣāyadravyaskandho harītakīpriyaṅgvanantākṣaudralodhrakaṭphaladhavadhanvanadhātrīphaladhātakīpuṣpapadmāpadmakapadmapuṣpanāgakesarakumukotpalatuṅgatindukakadambodumbarajambvāmraplakṣavaṭabibhītakavikaṅkatajambvāmrāsthyāmakapitthāśvatthamocarasasamaṅgāsomavalkasaptaparṇasyandanāsanasallakīsālatālapriyālailāvāstukaparipelavajiṅgiṇībadarīkhadirakadarārimedakāśakaśerukavaṃśāśmantakāśokaśirīṣaśiṃśapāpalāśaśamaśiṇaśaṅkhanābhimeṣaśṛṅgītaruṇakharjjūrasphūrjjakabhūrjjārjunājakarṇavaraṇapriyālamuktāñjanaigarikabisamṛṇālaprabhṛtīni॥
asa18.25
tatra prāyo madhuraṃ śleṣmalamanyatra purāṇaśāliyavagodhūmamudgamadhuśarkarājāṅgalamāṃsāt।
prāyo'mlaṃ pittalamanyatra dāḍimāmalakāt।
prāyolavaṇamacakṣuṣyamanyatra saindhavāt।
prāyastiktakaṭukaṃ vātalamavṛṣyaṃ cānyatrāmṛtāpaṭolīnāgarapippalīlaśunāt।
prāyaḥ kaṣāyaṃ śītaṃ stambhanaṃ cānyatra harītakyāḥ॥
asa18.26
iti yathāsthūlaṃ nityopayogināṃ pradhānatamānāṃ copasaṅgrahaḥ॥
asa18.27
ghṛtāmalakasindhūtthapaṭolīnāgarābhayāḥ।
śreṣṭhā yathāsvaṃ skandheṣu rasadeśastu vakṣyate॥
asa18.28
atha yaḥ śiśirapavanadharaṇīdharavividhavanagahananadītaṭākapalvalodapānakamalakumudakuvalayāvakīrṇoramyaḥ sthirasnigdhabhūmirbhūriharitatṛṇo'tidūravistṛtapratānapravālopasaṃcchannapādapaḥ sasyasarīsṛpakhagabahulaḥ śleṣmapittaprāyo gurvauṣadhisalilaḥ ślīpadagalarogāpācīṃjvarādyāmayopadrutajanapadaḥ so'nūpo madhurarasayoniḥ॥
asa18.29
yastu viṣamavipulasikatāsthalabahulo'tidūrāvagāḍhavirasasalilaḥ kleśasahārogaśarīradīrghāyuḥprāyo janapado'nūparītaśca sa jāṅgalaḥ kaṭukarasayoniḥ।
ata eva cānūpasādhāraṇo jāṅgalasādhāraṇaśca vikalpyaḥ।
tayorādyo lavaṇāmlayoryoniritaraścetarayoḥ।
saṃyogāstveṣāṃ saptapañcāśadbhavanti।
bhavanti cātra॥
asa18.30
svādurdvikeṣu pañcāmlaścaturo lavaṇastrayam।
dvau tiktaḥ kaṭukaścaikaṃ yāti pañcadaśaiva te॥
asa18.31
trikeṣu madhuraḥ sāmlaścaturo lavaṇānvitaḥ।
trīnyuktastiktakena dvau kaṭunaikaṃ niṣevate॥
asa18.32
svādurdaśaivamamlaḥ ṣaṭ saṃyogān pūrvavatkriyā।
lavaṇastrīn bhajatyekaṃ tikta evaṃ tu viṃśatiḥ॥
asa18.33
svāduścāmlaścatuṣkeṣu ṣaṭ trayaṃ lavaṇānugaḥ।
ekaṃ tiktayuto yāti daśaiva madhuro rasaḥ॥
asa18.34
catvāro'mlaḥ paṭuścaikaṃ bhedāḥ pañcadaśeti ca।
ekaikasya parityāgāt saṃyogāḥ pañcake ca ṣaṭ॥
asa18.35
ekaśca ṣaḍrasaḥ ṣaṭ ca pṛthagevaṃ triṣaṣṭidhā।
te rasānurasato rasabhedāstāratamyaparikalpanayā ca।
sambhavanti gaṇanāṃ samatītā doṣabheṣajavaśādupayojyāḥ॥
iti aṣṭādaśo'dhyāyaḥ।
atha ekonaviṃśo'dhyāyaḥ।
asa19.1
athāto doṣādivijñānīyamadhyāyaṃ vyākhyāsyāmaḥ।
iti ha smāhurātreyādayo maharṣayaḥ।
doṣadhātumalamūlo hi dehaḥ।
tasmātteṣāṃ lakṣaṇamupadekṣyāmaḥ।
tamucchvāsaniśvāsotsāhapraspandanendriyapāṭavavegapravartanādibhirvāyuranugṛhṇāti।
paktyūṣmābhilāṣakṣutpipāsāprabhāprasādadarśanamedhāśauryamārdavādibhiḥ pittam।
sthairyasnehasandhibandhavṛṣatākṣamādhīdhṛtibalālaulyādibhiḥ śleṣmā॥
asa19.2
tuṣṭiprīṇanaraktapuṣṭibhistu rasaḥ।
jīvanavarṇaprasādanamāṃsapoṣaṇairasṛk।
dehalepamalamedaḥpuṣṭibhirmāṃsam।
netragātrasnigdhatāsnehadārḍhyāsthipuṣṭibhirmedaḥ।
dehordhvatādhāraṇamajjapoṣaṇābhyāmasthi।
snehabalāsthipūraṇaśukrapuṣṭibhirmajjā।
harṣabalagarbhotpādanaiḥ śukram।
avaṣṭambhānilānaladhāraṇaiḥ śakṛt।
annakledanirvāhaṇena mūtram।
kledatvaksneharomadhāraṇaiḥ sveda iti॥
asa19.3
kārśyakārṣṇyagātrakampasphuraṇoṣṇakāmitāsaṃjñānidrānāśabalendriyopaghātāsthiśūlamajjāśoṣamalasaṅgādhmānāṭopamohadainyabhayaśokapralāpādibhirvṛddho vāyuḥ pīḍayati।
pītatvagglānīndriyadaurbalyaujovisraṃsaśītābhilāṣadāhatiktāsyatātṛṇmūrcchālpanidratākrodhādibhiḥ pittam।
śvaityaśaityasthaulyālasyagauravāṅgasādasrotaḥpidhānamūrcchātandrānidrāśvāsakāsaprasekahṛllāsāgnisādasandhiviśleṣādibhiḥ śleṣmā॥
asa19.4
prasekārocakāsyavairasyahṛllāsasrotorodhasvādudveṣāṅgamardādibhiranyaiśca śleṣmavikāraprāyaiḥ rasaḥ।
kuṣṭhavisarpapiṭakāsṛgdarākṣimukhameḍhragudadāhagulmavidradhiplīhavyaṅgakāmalāgnināśatamaḥpraveśaraktāṅganetratāvātaraktapittādibhiranyaiśca pittavikāraprāyairasṛk।
galagaṇḍa gaṇḍamālārbudagranthitālujihvākaṇṭharogasphiggalauṣṭhabāhūdarorujaṅghāgauravavṛddhibhiḥ śleṣmaraktavikāraprāyaiśca māṃsam।
pramehapūrvarūpaiḥ sthaulyopadravaiścānyairapi śleṣmaraktamāṃsavikāraprāyairmedaḥ।
adhyasthibhiradhidantaiścāsthi।
netrāṅgaraktagauravaiḥ parvasu ca sthūlamūlārurbhirmajjā।
atistrīkāmatāśukrāśmarīsambhavābhyāṃ śukrādhikyam।
kukṣiśūlāṭopagauravaiḥ śakṛdādhikyam।
bastitodādhmānairmūtrādhikyam।
kaṇḍūdaurgandhyaiḥ svedaḥ।
anye'pi ca dūṣikādimalā bāhulyadravatākaṇḍūgauravaiḥ॥
asa19.5
prasekārucihṛllāsasaṃjñāmohālpavākceṣṭatāpraharṣāṅgasādāgnivaiṣamyādibhiḥ kṣīṇo vāyuḥ pīḍayati।
stambhaśaityāniyatatodārocakāvipākāṅgapāruṣyakampagauravanakhanayanaśauklyādibhiḥ pittam।
bhramodveṣṭanānidrāṅgamardapariploṣatodadavadāhasphoṭanavepanadhūmāyanasandhiśaithilyahṛdayadravaśleṣmāśayaśūnyatādibhiḥ śleṣmā॥
asa19.6
śabdāsahatvahṛdayadravakampaśoṣaśūlaśūnyatāspandanaghaṭṭanairalpayāpi ca ceṣṭayā śramatarṣābhyāṃ rasaḥ।
tvagraukṣyāmlaśītābhilāṣasirāśaithilyairasṛk। sphiggaṇḍādiśuṣkatātodaraukṣyākṣaglānisandhisphoṭanadhamanīśaithilyairmāṃsam।
plīhavṛddhikaṭīsvāpasandhiśūnyatāṅgaraukṣyakārśyaśramaśoṣameduramāṃsābhilāṣairmāṃsakṣayoktaiśca medaḥ।
dantanakharomakeśaśātanaraukṣyapāruṣyasandhiśaithilyāsthitodāsthibaddhamāṃsābhilāṣairasthi।
asthisauṣiryanistodadaurbalyabhramatamodarśanairmajjā।
śramadaurbalyāsyaśoṣatimiradarśanāṅgamardapāṇḍutāsadanaklaibyamuṣkatodameḍhradhūmāyanaiścirācca niṣekeṇa saraktaniṣekeṇa vā śukram।
saśabdasya vāyoḥ kukṣau tiryagūrdhvaṃ ca bhramaṇenāntraveṣṭanena pārśvahṛdayapīḍanenālpatayā ca śakṛt।
bastinistodamukhaśoṣakṛchrālpavivarṇamūtratādibhiḥ sarudhiramūtratayā vā mūtram।
stabdharomakūpatāromacyavanatvakparipāṭanasvāpapāruṣyasvedanāśaiḥ svedaḥ॥
asa19.7
anye'pi ca malā yathāyathaṃ malāyanaṃ śoṣaśūnyatvalāghavaiḥ।
viparītaguṇakṣayavṛddhibhyāṃ ca vṛddhikṣayāvupalakṣayet।
malānāṃ tvatisaṅgotsargābhyāṃ ca vṛddhikṣayau।
vṛddhestu malānāṃ kṣayaḥ pīḍayati sutarāmanaucityāt॥
asa19.8
tatrāsthani sthito vāyurasṛksvedayoḥ pittam।
śeṣeṣu śleṣmā।
tasmādekavṛddhikṣayakāraṇatvameṣām।
na tvevamasthivāyvoḥ।
sarvaiva hi vṛddhiḥ prāyo'tisantarpaṇanimittatvācchleṣmaṇānugatā।
tadviparyayācca kṣayo vāyunā।
tasmāllaṅghanabṛṃhaṇābhyāṃ vṛddhikṣayajān vikārānupacaret।
pavane tu bṛṃhaṇalaṅghanābhyām।
sarvatra ca dravyaguṇakarmaviparyayatulyabhāvenāviruddhena॥
asa19.9
dhātavaḥ khalu śārīrāḥ samānaiḥ samānaguṇabhūyiṣṭhairvāhāravihārairabhyasyamānairvṛddhimāpnuvanti।
hrāsaṃ tu viparītairviparītaguṇabhūyiṣṭhairvā।
tathā hi dehadhātavo ye guravaste gurubhiraikyakāritayopacīyante।
laghavastu laghubhistadviparītaistu pṛthaktvakāribhirapacīyante।
tasmādanyebhyo dravyebhyo'pi sutarāṃ raktamāpyāyyate raktena māṃsaṃ māṃsena medo medasāsthi taruṇāsthnā majjā majñā śukraṃ śukreṇāmagarbheṇa garbhaḥ।
yatra tvevaṃ lakṣaṇena sāmānyena sāmānyavatāmāhāravihārāṇāmasānnidhyaṃ syāt sannihitānāṃ cābhyavaharaṇamaśakyaṃ viruddhatvād ghṛṇitvādaruceranyasmādvā kāraṇāntarāt।
tatra samānaguṇabhūyiṣṭhānāmanyaprakṛtīnāmāhāravihārāṇāmabhyavahāraḥ śreyān॥
asa19.10
tadyathā śukrakṣaye kṣīrasarpiṣorupayogo madhurasnigdhaśītānāmapareṣāṃ ca dravyāṇām।
karmāpi yadyasya dhātoḥ samānakriyatayā vṛddhikaraṃ tasya tasya vṛddhimabhilaṣatā tattadāsevyam।
tathaiva catulyakriyatayā hrāsakaraṃ tadarthineti।
api ca।
viśeṣato raktavṛddhijān raktanirharaṇaprasādanakāyavirecanena।
māṃsavṛddhijān saṃśodhanaśastrakṣārāgnikarmabhiḥ।
medojān sthaulyakārśyakriyākrameṇa।
rasakṣayajān māṃsarasamadyakṣīraiḥ।
asthikṣayajān bastibhistiktopahitaiḥ kṣīrabastibhiśca।
śakṛdvṛddhijānatīsāravidhānena।
śakṛtkṣayajānyavamāṣakulmāṣājameṣamadhyādibhiḥ।
mūtravṛddhikṣayajān mehakṛchracikitsayā।
svedakṣayajānabhyaṅgavyāyāmamadyasvapnanivātaśaraṇasvedairiti।
bhavati cātra॥
asa19.11
ye pācakāṃśā dhātusthāsteṣāṃ māndyātitaikṣṇyataḥ।
vṛddhiḥ kṣayaśca dhātūnāṃ jāyate śṛṇu cāparam॥
asa19.12
pāramparye'pi dāvāgnestattat prāpyendhanaṃ śikhā।
vṛddhikṣayau yathā yāti tadvaddhātuparamparā॥
asa19.13
dravyaṃ tulyaṃ viśiṣṭaṃ hi svaṃ svaṃ vṛddhyai kṣayāya ca।
pratyātmabījaniyataṃ bhṛśamāśu prajāyate॥
asa19.14
pūrvo dhātuḥ paraṃ kuryāt vṛddhaḥ kṣīṇaśca tadvidham।
doṣā duṣṭā rasairdhātūn dūṣayantyubhaye malān॥
asa19.15
adho dve sapta śirasi khāni svedavahāni ca।
malā malāyanāni syuryathāsvaṃ teṣvato gadāḥ॥
asa19.16
vakṣyante vātajāstatra nidāne vātaraugike।
pittaṃ tvaci sthitaṃ kuryādvisphoṭakamasūrikāḥ॥
asa19.17
rakte visarpaṃ dāhaṃ ca māṃse māṃspākakothanam।
sadāhānmedasi granthīn svedātyudvamanaṃ tṛṣam॥
asa19.18
asthni dāhaṃ bhṛśaṃ majñi hāridranakhanetratām।
pūtipītāvabhāsaṃ ca śukraṃ śukrasamāśritam॥
asa19.19
sirāgataṃ krodhanatāṃ pralāpaṃ snāvagaṃ tṛṣam।
koṣṭhagaṃ madatṛḍdāhān vyāpino'nyāṃścayakṣmaṇaḥ॥
asa19.20
śleṣmā tvaci sthitaḥ kuryāt stambhaṃ śvetāvabhāsatām।
pāṇḍvāmayaṃ śoṇitago māṃsasaṃstho'rbudāpacīḥ॥
asa19.21
ārdracarmāvanaddhābhagātratāṃ cātigauravam।
medogaḥ sthūlatāṃ mehamasthnāṃ stabdhatvamasthigaḥ॥
asa19.22
majjagaḥ śuklanetratvaṃ śukrasthaḥ śukrasañcayam।
vibandhaṃ gauravaṃ cāti sirāsthaḥ stabdhagātratām॥
asa19.23
snāyugaḥ sandhiśūlatvaṃ koṣṭhago jaṭharonnatim।
arocakāvipākau ca tāṃstāṃśca kaphasambhavān॥
asa19.24
viṇmūtrayoḥ sāśrayayostatra tatropadekṣyate।
upatāpopaghātau tu svāśrayendriyagā malāḥ॥
asa19.25
vyāyāmādūṣmaṇastaikṣṇyādahitācaraṇādapi।
koṣṭhācchākhāsthimarmāṇi drutatvānmārutasya ca॥
asa19.26
doṣā yānti tathā tebhyaḥ srotomukhaviśodhanāt।
vṛdhyābhiṣyandanātpākātkoṣṭhaṃ vāyośca nigrahāt॥
asa19.27
tatrasthāśca vilamberan bhūyo hetupratīkṣiṇaḥ।
te kālādibalaṃ labdhvā kupyantyanyāśrayeṣvapi॥
asa19.28
tatrānyasthānasaṃstheṣu tadīyāmabaleṣu tu।
kuryāccikitsāṃ svāmeva balenānyābhibhāviṣu॥
asa19.29
āgantuṃ śamayeddoṣaṃ sthāninaṃ pratikṛtya vā।
tejo yatsarvadhātūnāmojastat paramucyate।
mṛdu somātmakaṃ śuddhaṃ raktamīṣatsapītakam॥
asa19.30
yatsāramādau garbhasya yacca garbharasādrasaḥ।
saṃvartamānaṃ hṛdayaṃ samāśrayati yatpurā॥
asa19.31
yaccharīrarasaḥ snehaḥ prāṇo yatra pratiṣṭhitaḥ।
yasyānāśānnanāśo'sti prīṇitā yena dehinaḥ॥
asa19.32
hṛdayasthamapi vyāpi tat paraṃ jīvitāspadam।
ojaḥ kṣīyeta kopakṣuddhyānaśokaśramādibhiḥ॥
asa19.33
bibheti durbalo'bhīkṣṇaṃ dhyāyati vyathitendriyaḥ।
duścchāyo durmanā rūkṣo bhavet kṣāmaśca tatkṣaye॥
asa19.34
jīvanīyauṣadhakṣīrarasādyāstatra bheṣajam।
ojovṛddhau hi dehasya tuṣṭipuṣṭibalodayaḥ॥
asa19.35
yadannaṃ dveṣṭi yadapi prārthayetāvirodhi tu।
tattatyajan samaśnaṃśca tau tau vṛddhikṣayau jayet॥
asa19.36
kurvate'bhiruciṃ doṣā viparītasamānayoḥ।
vṛddhāḥ kṣīṇāśca bhūyiṣṭhaṃ lakṣayantyabudhā na tat॥
asa19.37
yathābalaṃ yathāsvaṃ ca doṣā vṛddhā vitanvate।
rūpāṇi jahati kṣīṇāḥ samāḥ svaṃ karma kurvate॥
asa19.38
ya eva dehasya samā vivṛdhyai ta eva doṣā viṣamā vadhāya।
yasmādataste hitacaryayaiva kṣayādvivṛddheriva rakṣaṇīyāḥ॥
iti ekonaviṃśo'dhyāyaḥ॥
atha viṃśo'dhyāyaḥ
asa20.1
athāto doṣabhedīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ।
vāyvākāśadhātubhyāṃ vāyuḥ।
āgneyaṃ pittam।
ambhaḥpṛthivībhyāṃ śleṣmā।
tatra pakvāśayaḥ kaṭiḥ sakthinī pādāvasthi śrotraṃ sparśanaṃ ca vātasthānāni।
atra ca pakvāśayo viśeṣeṇa।
nābhirāmāśayaḥ svedo lasīkā rudhiraṃ cakṣuḥ sparśanaṃ ca pittasthānāni।
atra nābhirviśeṣeṇa।
uraḥ kaṇṭhaḥ śiraḥ kloma parvāṇyāmāśayo raso medo ghrāṇaṃ rasanaṃ ca śleṣmasthānāni।
atrāpyuro viśeṣeṇa।
itthamadhomadhyordhvasanniveśinā doṣatrayeṇa śarīramagāramiva sthūṇātritayena sthirīkṛtam।
ataśca doṣā dehasya sthirīkaraṇāt sthūṇā ityucyante।
dhāraṇāddhātavaḥ।
malinīkaraṇādāhāramalatvācca malāḥ।
dūṣaṇasvabhāvāddoṣā iti॥
asa20.2
ta ete pratyekaṃ pañcadhā bhidyante।
tadyathā prāṇodānavyānasamānāpānabhedairvāyuḥ।
tatra prāṇo mūrddhanyavasthitaḥ kaṇṭhoraścaro buddhīndriyahṛdayamanodhamanīdhāraṇaṣṭhīvanakṣavathūdgārapraśvāsocchvāsānnapraveśādikriyaḥ।
udāna urasyavasthitaḥ kaṇṭhanāsikānābhicaro vākpravṛttiprayatnorjābalavarṇasrotaḥprīṇanadhīdhṛtismṛtimanobodhanādikriyaḥ।
vyāno hṛdyavasthitaḥ kṛtsnadehacaraḥ śīghrataragatiḥ gatiprasāraṇākuñcanotkṣepāvakṣepanimeṣonmeṣajṛmbhaṇānnāsvādanasrotoviśodhanasvedāsṛksrāvaṇādikriyo yonau ca śukrapratipādano vibhajya cānnasya kiṭṭāt sāraṃ tena kramaśo dhātūṃstarpayati।
samāno'ntaragnisamīpasthastatsandhukṣaṇaḥ pakvāmāśayadoṣamalaśukrārtavāmbuvahaḥ srotovicārī tadavalambanānnadhāraṇapācanavivecanakiṭṭādhonayanādikriyaḥ।
apānastvapānasthito bastiśroṇimeḍhravṛṣaṇavaṅkṣaṇorucaroviṇmūtraśukrārtavagarbhaniṣkramaṇādikriya iti॥
asa20.3
pācakarañjakasādhakālocakabhrājakatvabhedaiḥ pittam।
tatra yadāmāśayapakvāśayamadhyasthaṃ pañcamahābhūtātmakatve'pi tejoguṇotkarṣāt kṣapitasomaguṇaṃ tataśca tyaktadravasvabhāvaṃ sahakārikāraṇairvāyukledādibhiranugrahāddahanapacanādikriyayā labdhāgniśabdaṃ pittamannaṃ pacati sārakiṭṭau vibhajati śeṣāṇi ca pittasthānāni tatrasthamevānugṛhṇāti tat pācakamityucyate।
āmāśayasyaṃ tu rasasya rañjanādrañjakam।
hṛdayasthaṃ buddhimedhābhimānotsāhairabhipretārthasādhanātsādhakam।
dṛṣṭisthaṃ rūpālocanādālocakam।
tvaksthaṃ tvaco bhrājanāt bhrājakam।
tadabhyaṅgapariṣekālepādīn pācayati chāyāśca prakāśayati॥
asa20.4
avalambakakledakabodhakatarpakaśleṣakatvabhedaiḥ śleṣmā।
sa tūrasthaḥ svavīryeṇa trikasyānnavīryeṇa ca saha hṛdayasya ca śeṣāṇāṃ ca śleṣmasthānānāṃ tatrastha evodakakarmaṇāvalambanādavalambaka ityucyate।
āmāśayasthito'nnasaṅghātasya kledanāt kledakaḥ।
rasanāsthaḥ samyagrasabodhanāt bodhakaḥ।
śirasthaścakṣurādīndriyatarpaṇāt tarpakaḥ।
parvastho'sthisandhiśleṣaṇāt śleṣaka iti॥
asa20.5
evamamīṣu sthāneṣu bhūyiṣṭhamavikṛtāḥ sakalaśarīravyāpino'pi vātapittaśleṣmāṇo vartante।
teṣāṃ vṛddhiheturvakṣyate nidāneṣu।
sāmānyataśca vṛddhikṣayalakṣaṇamuktaṃ pūrvādhyāye।
vṛddhirhi dvedhā cayaprakopabhedena।
tatroṣṇaguṇopahitā rukṣādayo vāyoḥ sañcayamāpādayanti।
śītaguṇopahitāḥ prakopamuṣṇaguṇopahitāḥ snigdhādayaḥ praśamam।
śītaguṇopahitāstīkṣṇādayaḥ pittasya cayamuṣṇaguṇopahitāḥ kopaṃ śītaguṇopahitā mandādayaḥ praśamam।
śītaguṇopahitāḥ snigdhādayaḥ kaphasya cayamuṣṇaguṇopahitāḥ kopaṃ tathā tu rūkṣādayaḥ praśamam॥
asa20.6
cayo vṛddhiḥ svadhāmnyeva pradveṣo vṛddhihetuṣu।
viparītaguṇecchā ca kopastūnmārgagāmitā॥
asa20.7
liṅgānāṃ darśanaṃ sveṣāmasvāsthyaṃ rogasambhavaḥ।
svasthānasthasya samatā vikārāsambhavaḥ śamaḥ॥
asa20.8
dehe'kruddho'nilavaśāt kṛtsne'rddhe'vayave'pi vā।
doṣo vikāraṃ kurute khe varṣamiva toyadaḥ॥
asa20.9
atha prakupitā vātādayo nānāvidhairvikāraiḥ śarīramupatapanti।
āviṣkṛtatamāstu vāyoraśītirvikārāḥ tadyathā।
nakhabhedo vipādikā pādaśūlaṃ pādabhraṃśaḥ suptapādatā vātakhuḍatā gulphagrahaḥ piṇḍikodveṣṭanaṃ gṛddhrasī jānubhedo jānuviśleṣaḥ ūrusāda ūrustambhaḥ paṅgutvaṃ gudabhraṃśo gudārtirvṛṣaṇākṣepo meḍhrastambho vaṅkṣaṇānāhaḥ śreṇibhedo viṅbheda udāvartaḥ khañjatvaṃ kubjatvaṃ vāmanatvaṃ trikagrahaḥ pṛṣṭhagrahaḥ pārśvāvamarda udarāveṣṭo hṛnmoho hṛddravo vakṣodgharṣastathā vakṣoparodho vakṣastodo bāhuśoṣastathā grīvāstambho manyāstambhaḥ kaṇṭhoddhvaṃso hanustambhastālvoṣṭhabhedo dantabhedo dantaśaithilyaṃ mūkatvaṃ vāksaṅgaḥ pralāpaḥ kaṣāyāmyatā mukhaśoṣo rasājñatvaṃ ghrāṇanāśaḥ karṇaśūlamaśabdaśrutiruccaiḥśrutirbādhiryaṃ vartmastambho vartmasaṅkocastimiramakṣiśūlamakṣivyudāso bhrūvyudāsaḥ śaṅkhabhedo lalāṭabhedaḥ śirorukkeśabhūmisphuṭanamarditamekāṅgarogaḥ sarvāṅgaroga ākṣepako daṇḍakaḥ śramo bhramo vepathurjṛmbhā glānirviṣādo raukṣyaṃ pāruṣyaṃ śyāvāruṇābhāsatvamasvapno'navasthitacittatā ca॥
asa20.10
pittavikārāḥ punaroṣaḥ ploṣo davo davathurvidāho'ntardāhastvagdāho'ṃsadāho dhūmako'mlaka ūṣmādhikyamatisvedo'ṅgagandho'vayavasadanaṃ śoṇitakledo māṃsakledastvaṅmāṃsāvadaraṇaṃ carmadaraṇaṃ raktakoṭho raktavisphoṭo raktamaṇḍalāni raktapittaṃ haritatvaṃ hāridratvaṃ nīlikā kakṣyā kāmalā tiktāsyatā lohitagandhāsyatā pūtimukhatvaṃ tṛṣṇādhikyamatṛptirāsyapāko galapāko'kṣipākaḥ pāyupāko meḍhrapāko jīvādānaṃ tamaḥpraveśo haritahāridranetramūtraśakṛttvaṃ ca॥
asa20.11
śleṣmavikārāstu tṛptistandrā nidrādhikyaṃ staimityaṃ gurugātratālasyaṃ mukhamādhuryaṃ prasekaḥ śleṣmodgiraṇaṃ malādhikyaṃ balāso hṛdayopalepaḥ kaṇṭhopalepo dhamanīpraticayo galagaṇḍo'tisthaulyaṃ śītāgnitvamudardaḥ śvetāvabhāsatā śvetanetramūtraśakṛttvaṃ ca॥
asa20.12
tatra sarvāṅgīṇastīvraḥ santāpo dāhaḥ।
svedāratimānoṣaḥ।
prādeśikaḥ svedarahito'gnyarciṣeva dāhaḥ ploṣaḥ।
mukhoṣṭhatāluṣu dāho davaḥ।
cakṣurādīndriyeṣu dāho davathuḥ।
pāṇipādāṃsamūleṣu vividhaḥ santāpo vidāhaḥ।
koṣṭhe dāho'ntardāhaḥ।
śirogrīvākaṇṭhatāluṣu dhūmāyanaṃ dhūmakaḥ।
sāntardāhahṛdayaśūlodgāro'mlakaḥ।
śoṇitasya kṛṣṇatādaurgandhyatanutvāni kledaḥ।
māṃsasya tu kṛṣṇatā dairgandhyaṃ ca।
bāhyatvaksaṃhatiścarmakothaḥ।
koṣṭhagauravādāhārāspṛhā tṛptiḥ।
anye punarāhurannānabhinandatā tṛptiriva tṛptirarocakaḥ।
nidrārttasyeva viṣayāgrahaṇaṃ tandrā।
staimityaṃ tu pramīlaka ityanyaiḥ paṭhitam।
upalepa ivopalepaḥ।
tadatiśayaḥ praticayo'tipūraṇam।
agneratimandatā śailyam।
uraso'bhiṣyanda udardaḥ।
keṣāñcicchītavepathurudardaḥ।
anye punarāhuḥ॥
asa20.13
śītapānīyasaṃsparśācchītakāle viśeṣataḥ।
sarāgakaṇḍūḥ śophaḥ syādudardaḥ sa kaphodbhava iti॥
asa20.14
mahāvikārāstu yathāsvamevopadekṣyante।
kṣudravikārāḥ punaryadevāṅgamāviśanti tadupapadameva nāma labhante।
yathā nakhaśaṅkhalalāṭabhedāḥ sāntardāhakaṇṭhahṛdayopalepādayaḥ।
teṣāṃ hi tathaiva svarūpamupadiṣṭaṃ bhavati॥
asa20.15
sarveṣu teṣu teṣvanukteṣu cānyeṣvasaṅkhyeyatvādvikāreṣvimānyeva doṣāṇāmātmaliṅgāni sakalaśarīravyāpīnyavyabhivārīṇi ca।
tathā karmāṇyupakramaśca।
tatrātmaliṅgānyāyuṣkāmīye nirdiṣṭāni॥
asa20.16
karmāṇi tu vāyoḥ sraṃsavyāsasaṅgasādhedatodaharṣatarṣavarttāṅgamardakampavyathaveṣṭabhaṅgaśūlaśoṣasvāpapāruṣyasauṣiryasaṅkocaspandanāni kaṣāyarasatvaṃ śyāvāruṇavarṇatā ca।
pittasya dāhoṣmapākasvedakledakothasrāvarāgāḥ kaṭvamlarasatvaṃ śuklāruṇavarjyavarṇatā ca।
śleṣmaṇaḥ kaṇḍūsthairyagauravopadehasnehaśaityabandhacirakāritvāni madhuralavaṇarasatvaṃ śvetavarṇatā ceti॥
asa20.17
kapilabalastveṣāṃ svalakṣaṇāni rasato nirdideśa।
kaṭvamlalavaṇaṃ pittaṃ svādvamlalavaṇaḥ kaphaḥ।
kaṣāyatiktakaṭuko vāyurdṛṣṭo'numānataḥ॥
asa20.18
suśrutaḥ punaḥ paṭhati।
pittaṃ vidgdhamamlatāmupaiti śleṣmā lavaṇatām।
tadevametāni vāyvādirūpakarmāṇyavahitaḥ samyagupalakṣayedāgamapratyakṣānumānaiḥ।
anantaraṃ ca deśakālamātrādīn pramāṇīkṛtyāśvevopakrameteti।
bhavanti cātra॥
asa20.19
vakṣyante'taḥ paraṃ doṣā vṛddhikṣayavibhedataḥ।
pṛthak trīn viddhi saṃsargastridhā tatra tu tānnava॥
asa20.20
trīneva samayā vṛddhyā ṣaḍekasyātiśāyane।
trayodaśa samasteṣu ṣaḍ dvyekātiśayena tu॥
asa20.21
ekaṃ tulyādhikaiḥ ṣaṭ ca tāratamyavikalpanāt।
pañcaviṃśatirityevaṃ vṛddhaiḥ kṣīṇaiśca tāvataḥ॥
asa20.22
ekaikavṛddhisamatākṣayaiḥ ṣaṭ te punaśca ṣaṭ।
ekakṣayadvandvavṛddhyā saviparyayayāpi te॥
asa20.23
bhedā dviṣāṣṭirnirdiṣṭāstriṣaṣṭiḥ svāthyakāraṇam।
rogyavasthāsu yugapad vṛddhisāmyakṣayānugam॥
asa20.24
ṣaṭkaṃ hi durbodhataraṃ vikārairupadekṣyate।
prakṛtisthaṃ yadā pittaṃ vṛddho vāyuḥ kaphakṣaye।
sthānādādāya gātreṣu yatra yatra visarpati॥
asa20.25
tadā bhedaśca dāhaśca tatra tatrānavasthitau।
gātroddeśe tathā syātāṃ balahānipariśramau॥
asa20.26
prakutisthaṃ kaphaṃ kṣīṇe pitte vāyuryadā balī।
karṣet kuryāt tadā śūlaṃ saśaityastambhagauravam॥
asa20.27
prakṛtisthaṃ yadā vātaṃ pittaṃ vṛddhaṃ kaphakṣaye।
saṃruṇaddhi tadā dāhaḥ śūlaṃ cāsyopajāyate॥
asa20.28
prakṛtisthaṃ kaphaṃ vṛddhaṃ pittaṃ vāyukṣaye yadā।
sannirundhyāttadā kuryāt satandrāgaurava jvaram॥
asa20.29
prakṛtisthaṃ yadā vāyuṃ vṛddhaḥ pittakṣaye kaphaḥ।
sannirundhyāttadā kuryācchītakaṃ gauravaṃ jvaram॥
asa20.30
prakṛtisthaṃ yadā pittaṃ vṛddhaḥ śleṣmānilakṣaye।
sannirundhyāttadā kuryānmandāgnitvaṃ śirograham॥
asa20.31
nidrātandropalepāṃśca hṛdrogaṃ gātragauravam।
ṣṭhīvanaṃ pittakaphayornakhādīnāṃ ca pītatām॥
asa20.32
ye doṣavṛddhikṣayayorvikārāḥ kīrtitāḥ pṛthak।
śeṣeṣvapi tu tāneva kalpayettadyathāyatham॥
asa20.33
saṃsargādrasarudhirādibhistathaiṣāṃ doṣāṇāṃ kṣayasamatāvivṛddhibhedaiḥ।
ānantyaṃ taratamayogataśca yātān jānīyādavahitamānaso yathāsvam॥
iti viṃśo'dhyāyaḥ॥




atha ekaviṃśo'dhyāyaḥ।

asa21.1
athāto doṣopakramaṇīyamadhyāyaṃ vyākhyāsyāma iti hasmāhurātreyo maharṣayaḥ।
vātasyopakramaḥ snehaḥ svedo mṛdūni snigdhoṣṇamadhurāmlalavaṇāni saṃśodhanānyabhyavahāryāṇi cābhyaṅgapūrvamupanāhanopaveṣṭanonmardanapariṣekāvagāhasaṃvāhana pīḍanāni vitrāsanavidhmāpanavismaraṇāni surāsavavidhānaṃ snehāścānekayonayo dīpanīyapācanīyavātaharavirecanīyadravyopahitāstathā śatapākasahasrapākāḥ sarvaśaḥ prayogārthā bastayo bastiniyamo viśeṣatastailaṃ māṃsaraso'nuvāsanāni sukhaśīlatā strīsamparkavarjyaśca haimanto vidhiḥ॥
asa21.2
pittasya sarpiṣpānaṃ sarpiṣā snehanamadhodoṣaharaṇaṃ madhuratiktakaṣāyāṇāmauṣadhābhyavahāryāṇāmupayogo mṛdusurabhiśītahṛdyānāṃ gandhānāmupasevā paramaśiśirasurabhisalilamajjanam।
mano'nukūlasaṃsparśasukhānāṃ muktāmaṇivaiḍūryāśmagarbhaśaṅkhaśilāpadmarāgacandrakāntakāntatarataralāvalīnāṃ bhramaratrāsitasahasrapatrāsitotpala kadalīdalanavamālikākundamallikādivividhavarṇaprasūnaviracitānāṃ srajāṃ ca dhāraṇamurasā।
kṣaṇe kṣaṇe cāgryacandanapriyaṅgukāleyakamṛṇālakarpūrasugandhiśītasvacchagandhavāribhiḥ sakamalakumudakuvalayairbhūmitalakavāṭavātāyanaharmyabhittīnāmabhiprokṣaṇam।
śrutisukhamṛdumadhuramano'nugānāṃ gītavāditrāṇāmabhyudayānāṃ ca śravaṇam।
ayantraṇaiḥ samānaviṣayaveṣacaritairutsavotsavatarānyonyadarśanaiḥ suhṛdbhiḥ sahāsanam।
anṛtavacanavirahasvabhāvasurabhitaravadanakuḍmalānāṃ nātispaṣṭābhidhāyināmanupacāramadhurakomalollāpānāṃ priyāṇāmapatyakānāṃ sadayamāśleṣaḥ।
nirdayaṃ ca tanutaramṛdusurabhinivasanābhirmallikāmukulānukārimuktāphalaprāyālaṅkārābhiḥ sahacarīninādasañjalpopajanitautsukyakalahaṃsānunāditanūpuraraśanākalāpaśiñjitānugamanasammugdhamugdhasnigdhamṛduvacanābhirnijajaghananibiḍakucayugalālaṅkārabhārodvahanaśramaśvasanakampitamadhyamukulitalocanotpalābhiḥ kiñcidvigalitanavayauvanābhiḥ priyaṅgasaṅgamātrātimātrasukhāsvādavisraṃsyamānāṃśukaikakālopajātavrīḍāvailakṣyapragalbhatāvaiklavyaharṣaviṣādavismayasmitakopaprasādasādhvasasrastasvinnasarvāṅgadravīkṛtahimāṅgarāgābhiḥ samastadehahṛdayaprahlādakāriṇībhirvilāsavatībhiścaturaṅgamivānaṅgabalamaṅgaistanubhirapi samudvahantībhiraṅganābhirāśleṣaḥ।
sakalarajanīkarakaranikarāvakīrṇaśiśiratarāṇi bhavanatalasalilapulināni।
atisitasikatopāstṛtatalamanokakāyayantrapravṛttīvamalasaliladhāraṃ dhārāgṛham।
sāgarānukāritoyāśayopatīrasuniviṣṭakusumitabahuviṭapapṛthutuṅgavividhatarataṭaruhatarunivahabahalacchāyopasañchannaṃ ghavalaraktanīlanīrajarajovyāptasamastajalavipulasikatilatalopakalpitaṃ dolāyamānagaṇatithapṛthudṛtikalaśasaraṇakarakasravadudakapravāhāhitamṛtsaurabhabhūtalaikadeśaṃ pralambamānāmrajambūkadambavidulaniculādikisalayamañjarīstabakapratyuptapaṭālikaṃ muhurmuhuḥ puruṣaprayatnapreritaghaṭamukhodgīrṇośīracandanānuviddhāvalagnapatitaśeṣa muktāphalāyamānajalalavamuchrāyavistāravadaniṣiddhadūravistṛtaśītavātapraveśamatyarthasantatāmbuśītaśīkarābhiṣekapratihatasantāpadāhamohaśramaklamapipāsamatiśayaprāptarāmaṇīyakaṃ himācalasparddhiśaityamambudharakālalīlāviḍambi kāyamānam।
praphullapadmotpalapuṇḍarīkasaugandhikakokanadaśatapatraparāgarāgānurañjitajalacaravihagagaṇakalaninadaramyā dīrghikāḥ madhupānalobhanilīyamānālikulacalitalatāpratānanipatitavividhakusumanicayaśayanaracanāsavyāpāramṛdupavanānyupavanāni।
viśeṣatastu ghṛtaṃ payo virecanāni saumyāḥ sarve bhāvāḥ divāsvapnavarjyaśca graiṣmo vidhiḥ॥
asa21.3
śleṣmaṇaḥ punarvidhivihitāni tīkṣṇāni saṃśodhanāni rūkṣaprāyāṇyabhyavahāryāṇi kaṭutiktakaṣāyopahitāni tīkṣṇāni dīrghakālasthitāni hṛdyāni madyāni dhāvanalaṅghanaplavanajāgaraṇāniyuddhayuddhavyavāyavyāyāmarūkṣonmardanasnānocchādanāni।
viśeṣataḥ kṣaudraṃ yūṣo vamanāni sarvaśaścopavāsaḥ sadhūmagaṇḍūṣaḥ sukhapratiṣedhaḥ sukhārthameva vāsantiko vidhiriti।
bhavanti cātra॥
asa21.4
upakramaḥ pṛthagdoṣān yo'yamuddiśya kīrtitaḥ।
saṃsargasannipāteṣu taṃ yathāsvaṃ vikalpayet॥
asa21.5
graiṣmaḥ prāyo marutpitte vāsantaḥ kaphamārute।
maruto yogavāhitvāt kaphapitte tu śāradaḥ॥
asa21.6
yojyāḥ paṭvamlamadhurā vāyau kruddhe rasāḥkramāt।
pitte pittastataḥ svāduḥ kaṣāyaśca raso hitaḥ॥
asa21.7
kaṭukaḥ prāk tatastiktaḥ kaṣāyo'nte kaphāmaye॥
asa21.8
cayaprakopapraśamā vāyorgrīṣmādiṣu triṣu।
varṣādiṣu tu pittasya śleṣmaṇeḥ śiśirādiṣu॥
asa21.9
cīyate laghurūkṣābhiroṣadhībhiḥ samīraṇaḥ।
tadvidhastadvidhe dehe kālasyauṣṇyānna kupyati॥
asa21.10
adbhiramlavipākābhiroṣadhībhiśca tādṛśam।
pittaṃ yāti cayaṃ kopaṃ na tu kālasya śaityataḥ॥
asa21.11
cīyate snigdhaśītābhirudakauṣadhibhiḥ kaphaḥ।
tulye'pi kāle dehe ca skannatvānna prakupyati॥
asa21.12
iti kālasvabhāvo'yam āhārādivaśāt punaḥ।
cayādīn yānti sadyo'pi doṣāḥ kāle'pi vā na tu॥
asa21.13
vyāpnoti sahasā dehamāpādatalamastakam।
nivartate tu kupito malo'lpālpaṃ jalaughavat॥
asa21.14
caya eva jayeddoṣaṃ kupitaṃ tvavirodhayan।
sarvakope balīyāṃsaṃ śeṣadoṣāvirodhataḥ॥
asa21.15
kramānmarutpittakaphān sarvatra sadṛśe bale।
vātādīnāṃ yathāpūrvaṃ yataḥ svābhāvikaṃ balam॥
asa21.16
ūce parāśaro'pyarthamamumeva pramāṇayan।
yathopanyāsataḥ prāptamādau doṣabhiṣagjitam॥
asa21.17
netṛbhaṅgena dṛṣṭo hi samaṃ sainyaparājayaḥ॥
asa21.18
sthānataḥ kecidicchanti prāk tāvacchleṣmaṇo vadham।
śirasyurasi kaṇṭhe ca pralipte'nnaruciḥ kutaḥ॥
asa21.19
tadabhāve kathaṃ bhojyapānadravyāvacāraṇam।
asatyabhyavahāre ca kuto doṣavinigrahaḥ॥
asa21.20
tasmādādau kapho ghātyaḥ kāyadvārārgalo hi saḥ।
madhyasthāyi yataḥ pittamāśukāri ca cintyate॥
asa21.21
ato vātasakhasyāsya kuryāttadanu nigraham।
ata eva ca pittādiḥkaphānto'nyaiḥkramaḥsmṛtaḥ॥
asa21.22
suśrutaśca na sarvatra matametat bravīti tu।
jayejjvare'tisāreca kramāt pittakaphānilān॥
asa21.23
prāyeṇa tāpātmatayā jvare tejo viśiṣyate।
viśaśca saraṇaṃ pittāttathā ca mṛdukoṣṭhatā॥
asa21.24
tasyacānubalaḥśleṣmā gauravāpaktijāḍyakṛt।
vāyuśca varddhate'vaśyaṃ yātsvahassu tayoḥkṣaye॥
asa21.25
jvarātisārayostasmādeṣa doṣajaye kramaḥ॥
asa21.26
kaphapittānilānanye kramādāhustayorapi।
yasmādāmāśayotkleśāt bhūyiṣṭhaṃ tatsamudbhavaḥ॥
asa21.27
krameṇādyena tatrāpi pravṛddhān svāśraye sthitān।
svāśrayeṣu praduṣṭānāṃ sthitaiva hyāśukāritā॥
asa21.28
vijñāya karmabhiḥ svaiḥ svairdoṣodrekaṃ yathābalam।
bheṣajaṃ yojayettattat tantrīkuryānna tu kramam॥
asa21.29
prayogaḥ śamayed vyādhiṃ yonyamanyamudīrayet।
nāsau viśuddhaḥ śuddhastu śamayedyo na kopayet॥
asa21.30
kruddhaṃ malamalaṃ jetuṃ nālpabhāvādubhāvapi।
doṣā doṣātmakatvācca na same'pi parasparam॥
asa21.31
śītadravāmlalavaṇakaṭvādiguṇatulyatā।
dṛṣṭā mithaśca doṣeṣu nātonyonyaṃ jayanti te॥
asa21.32
ārambhakaṃ virodhe'pi mitho yadyat guṇatrayam।
viśvasya dṛṣṭaṃ yugapadvyādherdoṣatrayaṃ tathā॥
asa21.33
vāyurāmānvayaḥ sārtirādhmānakṛdasañcaraḥ।
durgandhamasitaṃ pittaṃ kaṭukaṃ bahalaṃ guru॥
asa21.34
āvilastantumāṃstyānaḥ pralepī picchilaḥ kaphaḥ।
viparyaye tu pakvatvaṃ tathā tāmraṃ samecakam॥
asa21.35
pītañca pittamacchañca śleṣmācchaḥ piṇḍito'thavā।
viśadaśca saphenaśca dhavalo madhuro rase॥
asa21.36
ūṣmaṇo'lpabalatvena dhātumādyamapācitam।
duṣṭamāmāśayagataṃ rasamāmaṃ pracakṣate॥
asa21.37
anye doṣebhya evātiduṣṭebhyo'nyonyamūrcchanāt।
kodravebhyo viṣasyeva vadantyāmasya sambhavam॥
asa21.38
āmena tena sampṛktā doṣā dūṣyāśca dūṣitāḥ।
samā ityupadiśyante ye ca rogāstadudbhavāḥ॥
asa21.39
sarvadehapravisṛtān sāmān doṣān na nirharet।
līnān dhātuṣvanutkliṣṭān phalādāmādrasāniva॥
asa21.40
āśnayasya hi nāśāya te syurdurnirharatvataḥ।
pācanairdīpanaiḥsrehaistān svedaiścapariṣkṛtān॥
asa21.41
śodhayecchodhanaiḥ kāle yathāsannaṃ yathābalam।
hantyāśuyuktaṃ vaktreṇa dravyamāmāśayānmalān॥
asa21.42
ghrāṇena cordhvajatrūtthān pakvādhānāt gudena tu।
utkliṣṭānadha ūrdhvaṃ vā na cāmān vahataḥ svayam॥
asa21.43
dhārayedauṣadhairdoṣān vidhṛtāste hi kurvate।
rogānutpādanirdiṣṭhānatisthaulyādikān gadān॥
asa21.44
pravṛttān prāgato doṣānupekṣeta hitāśinaḥ।
vibaddhān pācanaistaistaiḥ pācayan nirhareta vā॥
iti ekaviṃśo'dhyāyaḥ॥
atha dvāviṃśo'dhyāyaḥ।
asa22.1
athāto rogabhedīyamadhyāyaṃ vyākhyāsyāmaḥ iti hasmāhurātreyādayo maharṣayaḥ।
saptavidhāḥ khalu rogā bhavanti।
sahagarbhajātapīḍākālaprabhāvasvabhāvajāḥ।
te tu pṛthagdvividhāḥ।
tatra sahajāḥ śukrārtavadoṣānvayāḥ।
kuṣṭhārśomehādayaḥ।
pitṛjā mātṛjāśca।
garbhajā jananyabhivārāt kaubjapāṅgulyapaiggalyakilāsādayo'nnarasajā dauhṛdavimānanajāśca।
jātajāḥ svāpacārāt santarpaṇajā apatarpaṇajāśca।
pīḍākṛtāḥ kṣatabhaṅgaprahārakrodhaśokabhayādayaḥ śārīramānasāśca।
kālajāḥ śītādikṛtā jvarādayo vyāpannajā asaṃrakṣaṇajāśca।
prabhāvajā devagurūllaṅghanaśāpārthavaṇādikṛtā jvarādayaḥ piśācādayaśca।
svabhāvajāḥ kṣutpipāsājvarādayaḥ kālajā akālajāśca।
tatra kālajā raksaṇakṛtāḥ।
arakṣaṇajā akālajāḥ।
ta ete samāsataḥ punardvividhā bhavanti।
pratyutpannakarmajāḥ pūrvakarmajāśca।
tatra rogotpattiṃ prati pratyutpannaṃ karma yadanenaiva śarīreṇa dṛṣṭamadṛṣṭañcoddiśyāptopadiṣṭānāṃ vihitānāṃ pratiṣiddhānāmananuṣṭhānamanuṣṭhānaṃ vā।
janmāntarātītena tu pūrvam।
tattu punardaivākhyamuktañca niyatāniyatabhedena prāk।
tasmād dṛṣṭahetavaḥ pratyutpannakarmajāḥ।
viparītā daivajanmānaḥ alpanidānā mahārujāścobhayātmakāḥ॥
asa22.2
tatra yathāsvaṃ pratipakṣaśīlanāt pūrveṣāṃ rogāṇāmupaśamaḥ।
satyeva vipakṣaśīlane'niṣṭakarmakṣayāt daivikānām।
doṣakarmakṣayādanyeṣām।
anye punaḥ pratyutpannaṃ karma parakṛtamapi varṇayanti।
tacca parābhisaṃskāramācakṣate।
evañcāhuḥ yadi svayaṃ kṛtādevakarmaṇaḥ kāryānirvṛttiḥ syāt।
na dṛṣṭapuruṣāntarakṛtāt।
kimiti vidvānapi parācaritayorupakārāpakārayoḥ sukhaduḥkhānurodhāttoṣaroṣau pratikartavyacittaṃ vā pratipadyate।
evamete vyādhayo dvividhāḥ santaḥ trividhā jāyante।
tataśca doṣavanto bhūyaḥ saptavidhāḥ॥
asa22.3
sakalo'pi cāyaṃ rogasamūhaḥ pratikāravānāyurvedavihitamupadeśamapekṣate।
yasmānniyatahetuko'pyāmayaḥ samyak bhiṣagādeśānuṣṭhānādupāttāyussaṃskārāparikṣaye jātopi vā sahyavedanatāṃ pratipadyate।
anupakramyamāṇastu sarva eva prāyaśo bhinatyakaṇḍe।
svayamapi ca daivānnidānālpatayā vā nivartamānaṣṣoḍaśaguṇasamudita kriyopalambhādāśutaramaparikliṣṭasya cāpagacchati।
aniyataphaladāyini tu daive hitābhyāsaratasyā'vakāśameva na labhate vyādhiḥ।
tasmānna kasyāñcidavasthāyāmātmavān hitāhitayoḥ tulyadarśī syāt।
trividhāśca punarvyādhayo mṛdumadhyādhimātrabhedena।
tatrālpalakṣaṇā mṛdavo madhyalakṣaṇā madhyāḥ sampūrṇalakṣaṇāstvadhimātrāḥ।
te punaḥ sukhasādhyādiviśeṣeṇa caturvidhāḥ prāgupadiṣṭāḥ।
subahuśo'pica bhidyamānā vyādhayo nijāgantutāṃ na vyabhicaranti॥
asa22.4
tatra nijāstu doṣotthāḥ।
teṣu pūrvaṃ vātādayo vaiṣamyamāpadyante tato vyathābhinirvartate।
bāhyahetujāstvāgantavaḥ teṣu prāhareṇa vyathā pūrvamupajāyate tato doṣavaiṣamyam।
doṣavaiṣamyeṇaiva ca bahurūpā ruganubadhyate pravarddhate ca।
evañca kṛtvā na doṣavyatirekeṇa rogānubandhaḥ kevalaṃ paurvāparye viśeṣaḥ।
tasmādekākārā evarogā ruksāmānyāt।
asaṅkhyabhedā vā pratyekaṃ samutthānasthānasaṃsthānavarṇanāmavedanāprabhāvo pakvamaviśeṣāt।
yathāsthūlaṃ yathāsvamevopadekṣyante।
asaṅkhyeyatvācca doṣaliṅgaireva rogānupakramaṃ ca vibhajet॥
asa22.5
doṣā eva hi sarvarogakakāraṇam।
yathaiva śakuniḥ sarvataḥ paripatan divasaṃ svāṃ cchāyāṃ nātivartate।
yathā vā kṛtsnaṃ vikārajātaṃ vaiśvarūpyeṇa vyavashtitaṃ guṇatrayamapyatiricya na vartate।
tathaivedamapi kṛtsnaṃ vikārajātaṃ doṣatrayamiti।
yathā ca vidyudvarṣādayo nabhasi bhavanti na tvavaśyaṃ nimittatastvavaśyamapi।
taraṅgabudbudādayaścāmbhasi tathā doṣeṣu rogāḥ॥
asa22.6
trividhantu nimittameṣāmasātmyendriyārthasaṃyogaḥ pajñāparādhāḥ pariṇāmaśca te punaḥ pratyekamatiyogāyogamithyāyogabhedāt tridhā bhidyante।
tatra yathāsvaṃ cakṣurādīndriyāṇāṃ rūpādibhirarthairatisaṃsargo'tiyogaḥ।
alpaśo naiva vā saṃsargastvayogaḥ।
sūkṣmātidūrāntikasthātibhāsvatbharavāpriyavikṛtādidaśanam।
dviṣṭātyuccaparuṣabhīṣaṇādiśravaṇam।
pūtyamedhyātitīkṣṇograpratikūlādyāghrāṇam।
svabhāvādibhirāhārakalpanāviśeṣāyatanairapathyānāṃ rasānāmabhyavahāraḥ tathā snānādīnāṃ śītoṣṇādīnāñca spṛśyānāmayathāvadupasevanamaśucibhūtābhighātaviṣavātādisaṃsparśaśca bhithyāyogaḥ॥
asa22.7
kāyavāṅmanobhedena tu trividhamapyahitaṃ karma prajñāparādhaḥ।
tatra kāyādikarmaṇo'tipravṛttiratiyogaḥ।
alpaśo naiva vā pravṛttirayogaḥ।
vegodīraṇadhāraṇaviṣamāṅgecaṣṭanaskhalanakaṇḍūyanaprahāraprāṇāyāmādi।
tathā kṣutpipāsārdhabhuktabhāṣaṇādi।
bhayaśe kerṣyāmātsaryādi।
daśavidhaṃ cākuśalaṃ karma yathāsvaṃ mithyāyogaḥ।
pariṇāmaḥ kāla ucyate।
so'pi śītoṣṇavarṣabhedāttridhā।
tatrālitimātrasvalakṣaṇaḥ kālo'tiyogaḥ।
hīnasvalakṣaṇastvayogaḥ।
viparīto mithyāyogaḥ।
ta ete'tiyogādayaḥ sāmānyato'nupaśayalakṣaṇāḥ।
sarvo vā prajñāparādha evāyaṃ yadeṣāmavivarjanam।
arthakarmakālāḥ punaḥsamyagyogenopaśayāt bhūyiṣṭhaṃ svāsthyahetavaḥ।
tatrāpi rasavarjyā viṣayā yathāyathamindriyaṃ bādhante'nugṛhṇanti ca।
śeṣā rasakarmakālāstu sarvaṃ dehaṃ।
api ca॥
asa22.8
sarvabhāvānāṃ bhāvābhāvau nāntareṇa yogātiyogādīn vyavasyet।
sarveṣāṃ punarvikārāṇāṃ nidānadoṣadūṣyāviśeṣebhyo bhāvābhāvaviśeṣā bhavanti।
yadā hyete trayo nidānādiviśeṣāt nānyonyamanubadhnantīṣadvānubadhnantyabalā vā na tadāminirvarttante vyādharyāścarā dvābhinirvarttante tanavo vā bhavantyasampūrṇaliṅgā vā।
viparyaye tu viparītāḥ॥
asa22.9
trayaśca rogāṇāṃ mārgā bāhyamadhyābhyantarāḥ tatra bāhyo raktādidhātavastvak ca।
sa punaḥ śākhākhyaḥ।
tadāśrayāḥ gaṇḍapiṭakālajyapacīcarmakīlārbudādhimāṃsamaśavyaṅgādayo bahirbhāgāśca śophārśogulmavīsarpavidradhyādayaḥ।
madhyo mūrddhahṛdayabastyādīni marmāṇyasthisandhayaḥ।
tatropanivaddhāśca snāyusirākaṇḍarādayaḥ tadāśrayāḥ।
pakṣavadhagrahāpatānakārditarājayakṣmāsthisandhiśūlagudabhraṃśādayo mūrddhādirogāśca।
ābhyantaro mahāsrotaḥ śarīramadhyaṃ mahānimnamāmapakvāśayāśrayaḥ koṣṭho'ntariti paryāyāḥ tadāśrayā jvarātīsārachardyalasakaviṣūcikāśvāsakāsahidhmānāhodaraplīhādayo'ntarbhāgāśca visarpaśophārśovidradhigulmādayaḥ॥
asa22.10
te ca rogāḥ svapradhānā bhavantyanyaparivārā vā kramādanubandhyanubandhākhyāḥ।
tatrādyāḥ svatantrāḥ spaṣṭākṛtayo yathāsvaṃ samutthānopaśayāśca।
itare tu tadviparītāḥ tadvacca doṣā api।
tatrānyaparivārā vyādhayo dvividhāḥ।
purogāminonugāminaśca।
teṣvādyāḥ pūrvarūpasaṃjñāḥ।
upadravāstvitare।
tānyathāyathameva vakṣyamāṇānupalakṣayet।
pradhānapraśame ca praśamo bhavati teṣāmanupaśāmyato vā paścāttānupakramet।
tvaritaṃ vā balavantamupadravaṃ pradhānāvirodhena।
sa hi pīḍākarataro bhavati vyādhiparikliṣṭadehatvāt pramehapiṭakādivat।
tathānyaḥ pradhāna eva rogo'nyasya pradhānasya hetuḥ bhavati।
yathā jvaro raktapittasya raktapittaṃ vā jvarasya।
tau śvāsasya।
plīhā jaṭharasya।
tacchvayathoḥ।
arśāṃsi gulmodarātīsāragrahaṇīnāṃ।
pratiśyāyaḥ kāsajvarayoḥ।
tau kṣayasya।
kṣayaḥ śoṣasya।
ekaścāpacāro nimittamekasya vyādheḥ bahūnāṃ ca tathā bahavaḥ tadvadekaṃ liṅgam।
evameva praśame'bhyupāyaḥ tathā sa evānyasya prakope।
tasmāttānavahitaḥ samyagāgamādibhiḥ parīkṣeta॥
asa22.11
tatrāgamato rogamevamevaṃ prakopaṇamevaṃ yonimevamadhiṣṭhānamevamātmānamevaṃ devanamevaṃ rūpaśabdagandharasasparśamevaṃ pūrvarūpamevamupadravamevaṃ vṛddhisthānakṣayānvitamevamudarkamevaṃ nāmānam।
tasminniyaṃ pratīkārasya pravṛttiḥ anyathā nivṛttiḥ।
pratyakṣatastvāturasya yathāsvamindriyairvarṇasaṃsthānapramāṇopacayachāyāviṇmūtra charditādhikyamāntrakūjanamaṅgulyādiṣusandhiṣu sphuṭanaṃ dehaśakṛdvarṇādigandhaṃ suptaśītoṣṇastambhanasaṃspandaślakṣṇakharasparśañca।
prakṛtivikṛtiyuktamāsyarasantu praśnena tathā succhardanaducchardanatvaṃ mṛdukrūrakoṣṭhatāṃ svapnadarśanamabhiprāyaṃ janmāmayapravṛttinakṣatradviṣṭeṣṭasukhaduḥkhāni ca।
tathā vayaḥ pratyakṣeṇa ca।
anumānatastu yūkāpasarpaṇena śarīravairasyam।
makṣikopasarpaṇena śarīramādhuryam।
tathāgniṃ jaraṇaśaktyā।
balaṃ vyāyāmaśaktyā।
gūḍhaliṅgaṃ vyādhimupaśayānupaśayataḥ।
doṣapramāṇamapacāraviśeṣeṇāyuṣaḥ kṣayaṃ riṣṭaiḥ।
prakṛti satvasārasātmyabalānanuśīlaneneti।
bhavati cātra॥
asa22.12
jñānabuddhipradīpena yo nāviśati yogivat।
āturasyāntarātmānaṃ na sa gorāṃścikitsati॥
asa22.13
dvāvimau vyādhitau vyādhisvarūpasyāprakāśakau।
tadyathaiko guruvyādhiḥ satvadehabalāśrayāt॥
asa22.14
laghuvyādhivadābhāti laghuvyādhiratonyathā।
bāhyāvayavamātreṇa tayormuhyati bāliśaḥ॥
asa22.15
tatolpamalpavīryaṃ vā viparītamato'thavā।
pathyaṃviparyaye yuñjan prāṇān muṣṇāti rogiṇām॥
asa22.16
jñānāṃśena na hi jñānaṃ kṛtsne jñeye pravartate।
bubhutseta bhiṣak tasmāt tatvaṃ tantrānuśīlanāt॥
asa22.17
abhiyuktastu satataṃ sarvamālocya sarvathā।
na jātu skhalati prājño viṣamepi kriyāpathe॥
asa22.18
āganturanveti nijaṃ vikāraṃ nijastathāgantumatipravṛddhaḥ।
tatrānubandhaṃ prakṛtiñca samyak jñātvā tataḥ karma samārabheta॥
iti dvāviṃśo'dhyāyaḥ॥
atha trayoviṃśo'dhyāyaḥ।
asa23.1
athāto bheṣajāvacaraṇīyamadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa23.2
bheṣajamavacārayan prāgeva tāvadevamāturaṃ parīkṣeta।
kasminnayaṃ deśe jātaḥ saṃvṛddho vyādhito vā kasmiṃśca deśe manuṣyāṇāmidamāhārajātamidaṃ vihārajātametāvat balamevāṃvidhaṃ satvamevaṃvidhaṃ sātmmamiyaṃ bhaktirime vyādhayo hitamidamahitamidamiti।
prāggrahaṇena kena vā nidānaviśeṣeṇāsyakupito doṣaḥ।
doṣasya hyekasyāpi bahavaḥ prakope hetavaḥ।
tasmādyathāsvalakṣaṇaiḥ karmabhiśca budhvā bhiṣakdoṣamevamavagamayet।
tadyathā।
kimāhāreṇa kupito vāyuḥ kiṃ vihāreṇa tathā rūkṣeṇa laghunā śiśireṇa vā sāhasena vegarodhena vā bhayena śokena veti।
tataśca tatpratipakṣamauṣadhaṃ prayujyamānamāśu siddhaye sampadyate।
tatra madhurāmlalavaṇā rasāḥ kaṭutiktakaṣāyāścetaretarapratipakṣāḥ।
tadanantarañcopalabheta।
mṛdumadhyātimātravikalpanayā kathaṃ nidānamāsevitam ekarūpasyāpi hi hetoḥ mṛdvādivibhāgena pṛthak samavetānāñca doṣāṇāmaṃśāṃśabalavikalpaviśeṣāt vyādherbalābalaviśeṣaḥ।
tatrānekadoṣātmakeṣu vyādhiṣvanekaraseṣu ca bheṣajeṣu rasadoṣaprabhāvamekaikaśo'bhisamīkṣya vyādhibheṣajaprabhāvatatvaṃ vyavasyeta।
natvevaṃ sarvatra॥
asa23.3
na hi viṣamavikṛtisamavetānāṃ nānātmakānāṃ paraspareṇopagṛhītānāmupahatānāñcānyaiśca vikalpanairvikalpitānāmavayavaprabhāvānumānena samudāyaprabhāvatatvamadhyavasituṃ śakyam।
tathāvidhe hi samudāye samudāyaprabhāvamevopalabhya vyādhyauṣadhaprabhāvatatvamavagacchet।
tathā kasya dhāmādhiṣṭhāya vyādhirayamavashtita iti nirūpayet।
pravisṛto hi doṣaḥ svameva sthānamātaṅkāyādhitiṣṭhan mūrddhādīn vā dustaro bhavati।
tataśca sthānaviśeṣeṇa bheṣajaviśeṣaḥ paryeṣitavyaḥ॥
asa23.4
tataścaivamālocayet।
kasyāyamauṣadhasya vyādhirāturo vā yogyaḥ।
kiyato vā।
doṣānurūpo hi bhaiṣajyavīryapramāṇavikalpo vyādhivyādhitabalāpekṣo bhavati॥
asa23.5
sahasātibalāni saṃśodhanauṣadhānyāgneyavāyavyānyatisaumyānyatimātrāṇi vā।
tathāgnikṣāraśastrakarmāṇyalpasatvamāturamalpabalaṃ vātipāyayeyuḥ।
saṃśamanāni tu vyādhibalādadhikāni tamupaśamayya vyādhiṃ vyādhikṣapitadehe śīghramanyamāvahanti।
śarīrabalādhikāni glānimūrcchāmadamohabalakṣayān।
agnibalādadhikāni glānimagnisādaśca॥
asa23.6
api ca।
atisthūlo'tikṛśo durbalo durbaddhamāṃsaśoṇitāsthyaṃgāvayavo'lpāgniralpāhāro'sātmyāhāropacitaḥ sārarahito vā vyādhibalameva tāvadasamarthasoḍhum।
kiṃ punastathāvidho bheṣajamevaṃvegam।
tasmāttādṛśamaviṣādakarairmṛdusukhairuttarottaragurubhiravibhramaiścopācaredauṣadhairviśeṣādabalāḥ।
tāhyanavasthitamṛduviklavahṛdayāḥ prāyaḥsukumārāḥ parāyattāśca।
tato'pi viśeṣeṇa śiśavaḥ।
tathā balavati vyādhyāture'lpabalamalpaṃ vā bheṣajamakiñcitkaraṃ bhūya eva doṣamutkleśya vyādhimudīrayet॥
asa23.7
yogyamapi cauṣadhamevaṃ parīkṣeta।
idamevaṃrasavīryavipākamevaṃguṇamevaṃdravyamevaṃkarmaivaṃprabhāvamasmin deśe jātamasminnṛtāvevaṃgṛhītamevaṃnihitamevaṃvihitamevaṃniṣiddhamevamupasaskṛtamevaṃsaṃyuktamevaṃyuktamanayā mātrayaivaṃvidhasya puruṣasyaivaṃvidhe kāla etāvantaṃ doṣamapakarṣatyupaśamayati vā।
anyadapi caivaṃvidhaṃ bheṣajamabhūt tanmānena vā viśeṣeṇa prayuktamidamakarot।
sūkṣmāṇi hi doṣauṣadhadūṣyadeśakālabalānalāhārarasasātmyasatvaprakṛtivayasāmavasthāntarāṇi।
yānyanālocitāni nihanyurāturam।
ālocyamānāni tu vipulabuddhimapi cikitsakamākulīkuryuḥ।
kiṃ punaralpabuddhim।
tasmādabhīkṣṇaśaḥ śāstrārthakarmānuśīlanena saṃskurvīta yajñām।
api ca।
santi vyādhayo ye śāstra utsargāpavādairupakramaṃ prati nirdiṣṭāḥ।
tatra prājña eva doṣādigurulāghavena samyagadhyavasyedanyataraniṣṭhāyām॥
asa23.8
kālaśca bheṣajasya yogyatāmādadhāti।
sa kṣaṇalavamuhūrtādibhedenāturāvasthayā ca dvidhoktaḥ prāgapi ca।
śītoṣṇavarṣalakṣaṇastrividhaḥ kālaḥ।
tatra śītoṣṇayorvṛṣṭiśītayoścāntare sādhāraṇau vasantajaladātyāyu।
grīṣmavarṣakālayostu prārambho vṛṣṭeḥ prāvṛḍiti vikalpyate।
teṣu sādhāraṇeṣvahassu vamanādīnāṃ pravṛttirnnivṛttiritareṣvayogātiyogabhayāt।
sādhāraṇā hi mandaśītoṣṇavarṣatayā sukhatvāt bhavantyavikalpakāḥ śarīrauṣadhānām।
viparītāstvitare॥
asa23.9
tathā hi śītakāle'timātraśītopahitatvāccharīramatyarthaśītavātaviṣṭabdhamatistabdhabahugurudoṣaṃ bhavati।
tadanu prāptañca bheṣajaṃ saṃśodhanārthamuṣṇasvabhāvamapi śītopahatatvānmandavīryatāṃ gatamayogāya jāyate।
śarīrañca vātaprāyopadravāya।
tadvadvarṣāsvapi samantādatighanena bahalena ghanasampātenāvatate nabhasi uparuddhatejaḥyasareṣu dinakarakareṣu jalapaṭalotplāvanoddāmakardamāyāṃ bhūmāvatyarthopaklinnamavasannānalabalamādānadurbalaṃ śarīraṃ bhavati॥
asa23.10
auṣadhagrāmastu jaladodarapratatapramuktadhārāvapātasambhṛtāmbunivahopaplāvitamūlajālasāraviṭapo bahalakomalapallavopacitaskandhaśākhaḥ punariva bālatāmupagato'lpavīryo bhavati।
aparisaṃsthitatayā ca kṣitimalapnāyābhiramlavipākābhiḥ khagamṛgasarīsṛpādiśavadhātumūtrapurīṣasaṃspṛṣṭābhiradbhiḥ salilaśiśiraśīkarānuviddhaśiśirapavanasampṛktena ca dhārādharoṣmaṇā komalatvādapariṇatasyāsya sutarāṃ vidāho janyate।
tataścāsāvapathyatāmupagato dhruvamayogāya prathamasaṃgṛhītamapicauṣadhaṃ toyadatoyānugatamārutopahate jagatīti॥
asa23.11
grīṣme punarādānopahatatvāccharīramuṣṇarūkṣavātātapādhmātamatisvinnamatiśithilamatiyalīnadoṣaṃ bhavati।
bheṣajaṃ punaranuṣṇamapi tapanakaranipātāduṣṇatīkṣṇatāmupagatamatiyogāyopakalpate।
śarīrañca pipāsābhramaklamopadravāya।
tasmātsādhāraṇeṣveva tadantarāleṣu vamanādīni yojayennacedātyayiko vyādhiḥ।
ātyayike tu kṛtrimaguṇopadhānena yathartuguṇaviparītena saṃyogasaṃskārapramāṇavikalpaiścopapādyauṣadhamevāvahito'vacārayet॥
asa23.12
āturāvasthāsu tu kalāḥ kālasaṃjñāḥ।
tadyathāsyāmavasthāyāmasyauṣadhasya kālo'kālo vā।
nahyaprāptātītakālamauṣadhaṃ yaugikaṃ bhavati।
tasyatvekādaśadhāvacāraṇam।
tadyathā।
abhaktaṃ prāgbhaktaṃ madhyabhaktamadhobhaktaṃ sabhaktamantarabhaktaṃ sāmudgaṃ muhurmuhuḥ sagrāsaṃ grāsāntarā niśi ca॥
asa23.13
tatrābhaktaṃ nāma kevalamevauṣadhaṃ nirannopayogādativīryam।
kaphodrekavimuktāmāśayasrotāḥ prātarbalavānupayuñjīta।
itarastu prāgbhaktādikamannasaṃsargeṇa hitaṃ nātiglānikaraṃ bhavati॥
asa23.14
prāgbhaktaṃ nāma yadanantarabhaktam।
tadapānānilavikṛtāvadhaḥ kāyasya ca balādhānārthaṃ tadgateṣu ca vyādhiṣu praśamanāya kṛśīkaraṇārthañca yojyam॥
asa23.15
madhyabhaktaṃ madhye bhaktasya tat samānānilavikṛtau।
koṣṭhagateṣu ca vyādhiṣu paittikeṣu ca॥
asa23.16
adhobhaktaṃ bhaktādanantaram।
tattuvyānavikṛtau prātarāśāntamudānavikṛtau punaḥ sāyamāśāntam।
pūrvakāyasya ca balādhānārthaṃ tadgateṣu vyādhiṣu ca ślaiṣmikeṣu ca praśamāya sthūlīkaraṇārthañca॥
asa23.17
sabhaktaṃ yadannena samaṃ sādhitaṃ paścādvā samāloḍitam।
tat bāleṣu sukumāreṣvauṣadhadveṣiṣvarucau sarvāṅgageṣu ca rogeṣu॥
asa23.18
antarābhaktaṃ yat pūrvāhṇe bhakte jīrṇe madhyāhne bheṣajamupayujyate।
tasmiṃśca jīrṇe punaraparāhṇe bhojanam।
etena rātrirvyākhyātā।
taddīptāgnervyānajeṣvāmayeṣu॥
asa23.19
sāmudgaṃ yadādāvante ca bhuktasya।
tattu laghvalpānnayuktaṃ pācanāvalehacūrṇādi hidhmāyāṃ kampākṣepayorūrdhvādhassaṃśraye ca doṣe॥
asa23.20
muhurmuhustu punaḥpunarbhukte yadabhukte vā।
tacchavāsakāsahidhmātṛṭchardiṣu viṣanimitteṣu ca vikāreṣu॥
asa23.21
sagrāsaṃ yat grāsasampṛktam।
grāsāntaraṃ yat grāsayorgrāsayormadhye dvayamapyetat prāṇānilavikṛtau।
tathā sagrāsaṃ cūrṇalehavaṭakādikamagnidīpanaṃ vājīkaraṇāni copayuñjīta।
grāsāntaraṃ hṛdroge vamanaṃ dhūmañca।
jatrūrdhvāmayeṣu niśāyām॥
asa23.22
tatrādye kāle tṛṣitaḥ pītaśītāmburajīrṇī kṣudhitaḥ kṣāmaśca bheṣajaṃ varjayet।
śeṣeṣu vāhṛdyamasātmyamatitīkṣṇoṣṇogragandhaṃ bhūrimātrañceti।
bhavati cātra ślokaḥ॥
asa23.23
rogamādau parīkṣeta tadanantaramauṣadham।
tataḥ karma bhiṣak paścāt jñānapūrvaṃ samācaret॥
asa23.24
nivṛtto'pi punarvyādhiralpenāyāti hetunā।
dehe mārgīkṛte doṣaiḥ śeṣaḥ sūkṣma ivānalaḥ॥
asa23.25
tasmāttamanubadhnīyāt prayogeṇānapāyinā।
siddhānāmapi yogānāṃ pūrveṣāṃ dārḍhyamāvahan॥
asa23.26
sātatyātsvādvabhāvādvā pathyaṃ dveṣyatvamāgatam।
kalpanāvidhibhistaistaiḥ priyatvaṃ gamayet punaḥ॥
asa23.27
manasorthānukūlyena tuṣṭirūrjā rucirbalam।
sukhopabhogatā ca syāt vyādheścātaḥ parikṣayaḥ॥
asa23.28
laulyāddoṣakṣayādvyādhivaiṣamyeṇa ca yā ruciḥ।
tāsu pathyopacārajño yogenādyaṃ vikalpayet॥
asa23.29
śītoṣṇavarṣānicitaṃ caitraśrāvaṇakārtike।
kramāt sādhāraṇe śleṣmavātapittaṃ hareddrutam॥
asa23.30
prāvṛṭśaradvasantānāṃ māseṣveteṣu vā haret।
sādhāraṇeṣu vidhinā trimāsāntaritānmalān॥
asa23.31
kṛsvā śītoṣṇavṛṣṭīnāṃ pratīkāraṃ yathāyatham।
prayojayet kriyāṃ prāptāṃ kriyākālaṃ na hāpayet॥
asa23.32
saptāhena guṇālābhe kritāmanyāṃ prayojayet।
pūrvasyāṃ śāntavegāyāṃ na kriyāsaṅkaro hitaḥ।
guṇe'lpepi tu tāmeva viśeṣotkarṣalabdhaye॥
asa23.33
bheṣajaṃ nṛpaterhṛdyamalpamalpātyayaṃ śuciḥ।
śuddhāgamaṃ bahuguṇaṃ bahukṛtvaḥ prayojitam॥
asa23.34
ananyakāryo'vahitaḥ tathā tanmantrisammataḥ।
āsvāditaṃ paricaraiḥsvayañcānuprayojayet॥
asa23.35
ucito yasya yo deśastajjaṃ tasyauṣadhaṃ hitam।
deśe'nyatrāpi vasatastattulyaguṇajanma ca॥
asa23.36
vīryavadbhāvitaṃ samyak svarasairasakṛllaghu।
rasagandhādisampannaṃ kāle jīrṇe ca mātrayā।
ekāgramanasā yuktaṃ bhaṣajyamamṛtāyate॥
iti trayoviṃśo'dhyāyaḥ॥
atha caturviṃśo'dhyāyaḥ।
asa24.1
athāto dvividhopakramaṇīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa24.2
upakramyasya hi dvitvād dvidhaivopakramo mataḥ।
ekassantarpaṇastatra dvitīyaścāpatarpaṇaḥ।
bṛṃhaṇo laṅghanaśceti tatparyāyāvudāhṛtau॥
asa24.3
bṛṃhaṇaṃ yat bṛhatvāya laṅghanaṃ lāghavāya yat।
dehasyaṃ bhavataḥ prāyo bhaumāpamitaracca te॥
asa24.4
snehanaṃ rūkṣaṇaṃ karma svedanaṃ stambhanañca yat।
bhūtānāṃ tadapi dvaidhyāt dvitayaṃ nātivartate॥
asa24.5
śodhanaṃ śamanañceti dvidhā tatrāpi laṅghanam।
yadīrayet bahirdoṣān pañcadhā śodhanañca tat॥
asa24.6
nirūho vamanaṃ kāyaśiroreko'sravisrutiḥ।
na śodhayati yaddoṣān samānnodīrayatyapi॥
asa24.7
samīkaroti viṣamān śamanaṃ tacca saptadhā।
pācanaṃ dīpanaṃ kṣuttṛḍvyāyāmātapamārutāḥ।
bṛṃhaṇaṃ śamanantveva vāyoḥ pittānilasya ca॥
asa24.8
bṛṃhayed vyādhibhaiṣajyamadyastrīśokakarśitān।
bhārādhvoraḥkṣatakṣīṇarūkṣadurbalavātalān॥
asa24.9
garbhiṇīsūtikābālavṛddhān grīṣme'parānappi।
māṃsakṣīrasitāsarpirmadhurasnigdhabastibhiḥ॥
asa24.10
svapnaśayyāsukhābhyaṅgasnānanirvṛtiharṣaṇaiḥ।
mehāmadoṣātisnigdhajvarorustambhakuṣṭhinaḥ।
visarpavidradhiplīhaśiraḥkaṇṭhākṣirogiṇaḥ॥
asa24.11
sthūlāṃśca laṅghayennityaṃ śiśire tvaparānapi।
tatra saṃśodhanaiḥ sthaulyabalapittakaphādhikān।
āmadoṣajvaracchardiratīsārahṛdāmayaiḥ॥
asa24.12
vibandhagauravodgārahṛllāsādibhirāturān।
madhyasthaulyādikān prāyaḥ pūrvaṃ pācanadīpanaiḥ॥
asa24.13
ebhirevamayairārtān hīnasthaulyabalādikān।
kṣuttṛṣṇānigrahairdoṣaistvārtānmadhyabalairdṛḍhān॥
asa24.14
samīraṇātapāyāsaiḥ kimutālpabalairnarān।
na bṛṃhayellaṅghanīyān bṛṃhyāṃstu mṛdu laṅghayet।
yuktyā vā deśakālādibalatastānupācaret॥
asa24.15
bṛṃhite syāt balaṃ puṣṭistatsādhyāmayasaṃṅkṣayaḥ।
vimalendriyatā sargo malānāṃ lāghavaṃ ruciḥ॥
asa24.16
kṣuttṛṭsahodayaśśuddhahṛdayodgārakaṇṭhatā।
vyādhimārdavamutsāhastandrānāśaśca laṅghate॥
asa24.17
anapekṣitamātrādisevite kurutastu te।
atisthaulyātikārśyādīn vakṣyante te ca sauṣadhāḥ।
rūpaṃ taireva ca jñeyamatibṛṃhitalaṅghate॥
asa24.18
tatra śodhanamuddiśya sthaulyādyāḥ pragudāhṛtāḥ।
gurvādivṛddhasaṃlīnaśleṣmamiśro'nnajo rasaḥ॥
asa24.19
āma eva ślathīkurvan dhātūn shtaulyamupānayet।
atisthaulyādatikṣuttṛṭprasvedaśvāsanidratāḥ॥
asa24.20
āyāsākṣamatā jāḍyamalpāyurbalavegatā।
daurgandhyaṃ gadgadatvañca bhavenmedotipuṣṭitaḥ॥
asa24.21
srotastu medoruddheṣu vāyuḥ koṣṭhe viśeṣataḥ।
caran prajvalayatyagniṃ kṣuttṛṣau stastato'dhikam॥
asa24.22
sthūlaṃ koṭaravadvṛddhau dahato'gnyanilau ca tam।
svedavāhisirāmūlabhāvādviṣyandanādapi।
medasaḥ śleṣmayogācca bhavati svedabhūritā॥
asa24.23
koṣṭha eva vipakve'sya saṃruddhasrotaso rase।
sarvatrālabdhavṛttitvāt prayo medaḥ pracīyate॥
asa24.24
taccheṣo'lparaso'lpatvānnālaṃ raktādipuṣṭaye।
tulyepi vāyvādicaye prākcitaṃ cīyatetarām।
medastenāsamastena dhātūnāṃ vidadhāti tat॥
asa24.25
śvāsādīnacirāccānyān jvarodarabhagandarān।
mehorustambhapiṭakāvidradhiprabhṛtīn gadān॥
asa24.26
ayathopacayotsāhaścalasphigudarastanaḥ।
atisthūlaḥ smṛto yojyaṃ tatrānnaṃ mārutāpaham॥
asa24.27
śleṣmamedoharaṃ yacca kulatthā yavakā yavāḥ।
jūrṇaśyāmākamudgādyāḥ pāne'riṣṭaṃ madhūdakam॥
asa24.28
mastu takraṃ ca tīkṣṇoṣṇaṃ rūkṣaṃ chedi ca bheṣajam।
cintāvyavāyavyāyāmaśodhanāsvapanaṃ bhajet॥
asa24.29
dehāpekṣī tathā rūkṣaṃ snānamudvartanādi ca।
madhunā triphalāṃ lihyāt guḍūcīmabhayāṃ ghanam।
rasāñjanasya mahataḥ pañcamūlasya gugguloḥ॥
asa24.30
śilāhvasya prayogaśca sāgnimantharaso hitaḥ।
viḍaṅgaṃ nāgaraṃ kṣāraḥ kālaloharajo madhu॥
asa24.31
yavāmalakacūrṇaṃ ca yogo'tisthaulyadoṣajit।
madanaṃ triphalā mustā saptāhvāriṣṭavatsakam॥
asa24.32
sapāṭhāragvadhaṃ pītamatibṛṃhaṇarogajit।
tadvadvatsakaśamyākadevadāruniśādvayam॥
asa24.33
samustapāṭhākhadiratriphalānimbagokṣuram।
madanādīni cālepaḥ snanādiṣvapi yojayet॥
asa24.34
hiṅgugomedakavyoṣakuṣṭhakrauñcāsthigokṣuram।
elāvṛkṣakaṣaḍgranthākharāśvopalabhedakam॥
asa24.35
takreṇa dadhimaṇḍena pītaṃ kolarasena vā।
mūtrakṛchraṃ kṛmīn mehaṃ sthūlatāṃ ca vyapohati॥
asa24.36
kṛmighnatriphalaṃ tailasaktutryūṣaṇadīpyakaiḥ।
lohodakāpluto manthaḥ śasto bṛṃhaṇarogiṇām॥
asa24.37
vyoṣakaṭvīvarāśigruviḍaṅgātiviṣāsthirāḥ।
hiṅgusaucarcalājājīyavānīdhānyacitrakāḥ॥
asa24.38
niśe bṛhatyau hapuṣā pāṭhā mūlaṃ ca kembukāt।
eṣāṃ cūrṇaṃ madhu ghṛtaṃ tailaṃ ca sadṛśāṃśakam॥
asa24.39
saktubhiḥ ṣoḍaśaguṇairyuktaṃ pītaṃ nihanti tat।
atisthaulyādikān sarvān rogānanyāṃśca tadvidhān।
hṛdrogakāmalāśvitraśvāsakāsagalagrahān॥
asa24.40
buddhimedhāsmṛtikaraṃ sannasyāgneśca dīpanam।
yojyaṃ tathā yathāvyādhi svedāsṛksrāvaṇānyapi॥
asa24.41
atikārśyaṃ bhramaḥ kāsastṛṣṇādhikyamarocakaḥ।
snehāgninidrādṛkśrotraśukraujaḥkṣutsvarakṣayaḥ॥
asa24.42
bastihṛnmūrddhajaṅghorutrikapārśvarujā jvaraḥ।
pralāpordhvānilaglāniḥ charddiḥ parvāsthibhedanam॥
asa24.43
varcomūtragrahādyāśca jāyante'tivilaṅghanāt।
atikārśyena nāyāsavarṣaśītoṣṇatṛṭkṣudhaḥ॥
asa24.44
tṛptivyādhyauṣadhamanān sahate'lpabalatvataḥ।
śvāsakāsakṣayaplīhagulmārśovahnimandatāḥ॥
asa24.45
kṛśaṃ prāyaśca dhāvanti raktapittānilāmayāḥ।
kārśyameva varaṃ sthaulyānna hi sthūlasya bheṣajam।
bṛṃhaṇaṃ laṅghanaṃ nālamatimedo'gnivātajit॥
asa24.46
madhurasnigdhasauhityairyat saukhyena ca naśyati।
kraśimā sthavimātyantaviparītaniṣevaṇaiḥ॥
asa24.47
śuṣkasphigudaragrīvāḥ sthūlaparvā sirātataḥ।
ucyate'tikṛśastatnaprāgukto bṛṃhaṇo vidhiḥ॥
asa24.48
aśvagandhāvidāryādyā vṛṣyāścauṣadhayo hitāḥ।
acintayā harṣaṇena dhruvaṃ santarpaṇena ca॥
asa24.49
svapnaprasaṅgācca kṛśo varāha iva puṣyati।
laṅghanottheṣu rogeṣu śeṣeṣvapyupakalpayet।
yattadātve samarthaṃ syādyaccābhyāsena puṣṭaye॥
asa24.50
sadyaḥ kṣīṇo yataḥ sadyo bṛṃhaṇenopacīyate।
ciraṃ krameṇa ca kṣīṇastadabhyāsena tatra ca॥
asa24.51
bṛṃhaṇaṃ dehamātrāgnibalādīn vīkṣya yojayet।
na hi māṃsasamaṃ kiñcidanyaddehabṛhattvakṛt।
māṃsādamāṃsaṃ māṃsena sambhṛtatvādviśeṣataḥ॥
asa24.52
kravyānmāṃsarasāṃstasmāddakalāvaṇikān laghūn।
veśavārīkṛtaistadvajjāṅgalaiśca kṛtākṛtān।
rasāṃstathā ca kṣīrādīn tarpaṇāṃstarpaṇān punaḥ॥
asa24.53
yuñjyāt kṛśānāṃ jvariṇāṃ kāsināṃ mūtrakṛcchriṇām।
tṛṣyatāmūdhvavātānāṃ mūḍhamārutavarcasām॥
asa24.54
samaiḥ kṛṣṇāsitātailakṣaudrādyaidrvyaṃśatarpaṇaiḥ।
manthastadvat sitākṣaudramadirāsaktuyojitaḥ॥
asa24.55
phāṇitaṃ saktavaḥ sarpirdadhimaṇḍo'mlakāñjikam।
tarpaṇaṃ mūtrakṛcchraghnamudāvarttaharaṃ param॥
asa24.56
manthaḥ kharjūramṛdvīkāvṛkṣāmlāmlīkadāḍimaiḥ।
parūṣakaiḥ sāmalakaiḥ sadyastṛṣṇādirogajit॥
asa24.57
svāduramlo jalakṛtaḥ sasneho rūkṣa eva vā।
sadyaḥ santarpaṇo manthaḥ sthairyavarṇabalapradaḥ॥
asa24.58
guru cātarpaṇaṃ sthūle viparītaṃ hitaṃ kṛśe।
yavagodhūmamubhayostadyogyāhitakalpanam॥
asa24.59
syaulyakārśye prakṛtyāpi syātāṃ tatrāpyayaṃ vidhiḥ।
satataṃ vyādhitatayā sadā yojyo vibhajya ca॥
asa24.60
mātrādiyukte seveta yastu laṅghanabṛṃhaṇe।
samadhātvagnideho'sau samasaṃhanano bhavet॥
asa24.61
dṛḍhendriyabalatvācca na dvandvairabhibhūyate।
doṣagatyātiricyante grāhibhedyādibhedataḥ।
upakramā na tu dvitvādbhinnā api gadā iva॥
iti caturviṃśo'dhyāyaḥ॥
atha pañcaviṃśo'dhyāyaḥ।
asa25.1
athātaḥ snehavidhimadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa25.2
snehādiṣūpayogāya tadvyāpacchamanāya ca।
kuryāt prāgeva tadyogidravyasambhārasaṅgraham॥
asa25.3
guruśītasarasnigdhamandasūkṣmamṛdudravam।
auṣadhaṃ snehanaṃ prāyo viparītaṃ virūkṣaṇam॥
asa25.4
sarpirmajjā vasā tailaṃ sneheṣu pravaraṃ matam।
tatrāpi cottamaṃ sarpiḥ saṃskārasyānuvartanāt॥
asa25.5
mādhuryādavidāhitvājjanmādyeva ca śīlanāt।
pittaghnāste yathāpūrvamitaraghnā yathottaram।
asa25.6
ghṛtāttailaṃ guru vasā tailānmajjā tato'pi ca।
dvādhyāṃ tribhiścaturbhistairyamakastrivṛto mahān॥
asa25.7
snehāśayā dadhikṣīraṃ māṃsāsthiphaladāru ca।
svedyasaṃśodhyamadyastrīvyāyāmāsaktacintakāḥ।
vṛddhabālāvalakṛśā rūkṣāḥ kṣīṇāsraretasaḥ॥
asa25.8
vātārtasyandatimiradāruṇapratibodhinaḥ।
snehyāḥ na tvatimandāgnitīkṣṇāgnisthūladurbalāḥ।
ūrustambhātisārāmagalarogagarodaraiḥ॥
asa25.9
mūrchārchadyaruciśleṣmatṛṣṇāmadyaiśca pīḍitāḥ।
apaprasūtā yukte ca nasye bastau virecane॥
asa25.10
tatra dhīsmṛtimedhāgnikāṅkṣiṇāṃ śasyate ghṛtam।
granthināḍīkṛmiśleṣmamedomārutarogiṣu॥
asa25.11
tailaṃ lāghavadārḍhyārthikrūrakoṣṭheṣu dehiṣu।
vātātapādhvabhārastrīvyāyāmakṣīṇadhātuṣu॥
asa25.12
rūkṣakleśakṣamātyagnivātāvṛtapatheṣu ca।
śeṣau vasā tu sandhyasthimarmakoṣṭharujāsu ca॥
asa25.13
tathādagdhāhatabhraṣṭayonikarṇāśiroruji।
tailaṃ prāvṛṣi varṣānte sarpiranyau tu mādhave।
sarvaṃ sarvasya ca snehaṃ yuñjyāt bhāsvati nirmale॥
asa25.14
ṛtau sādhāraṇe doṣasāmye'nilakaphe kaphe।
divā niśyanile pitte saṃsarge pittavatyapi॥
asa25.15
tvaramāṇe tu śīte'pi divā tailaṃ ca yojayet।
uṣṇe'pi rātrau sarpiśca doṣādīnvīkṣya cānyathā॥
asa25.16
niśyaśnute vātakaphādrogānahani pittataḥ।
yukyāvacārayet snehaṃ bhakṣyādyannena bastibhiḥ।
nasyābhyañjanagaṇḍūṣamūrdhakarṇākṣitarpaṇaiḥ॥
asa25.17
rasabhedaikakatvābhyāṃ catuṣṣaṣṭirvicāraṇāḥ।
snehasyānyābhibhūtatvādalpatvācca kramātsmṛtāḥ॥
asa25.18
yathoktahetvabhāvācca nācchapeyo vicāraṇā।
snehasya kalpaḥ sa śreṣṭhaḥ snehakarmāśusādhanāt॥
asa25.19
dvābhyāṃ caturbhiraṣṭābhiryāmairjīryanti yāḥ kramāt।
hrasvamadhyottamā mātrāstāstābhyaśca hrāsīyasīm॥
asa25.20
kalpayedvīkṣya doṣādīn prāgeva tu hrasīyasīm।
ajñātakoṣṭhe hi bahuḥ kuryājjīvitasaṃśayam॥
asa25.21
tatra durbalamandāgnibālavṛddhasukhātmakaiḥ।
apathyariktakoṣṭhatvajvarātīsārakāsibhiḥ॥
asa25.22
hrasvā peyā sukhā sā hi parihāre'nuvartate।
cirācca balyā na ruje vyāpannāpi prakalpate॥
asa25.23
mehoruḥpiṭakākuṣṭhavātaśoṇitapīḍitaiḥ।
madhyamā mṛdukoṣṭhaiśca snehanī syātsukhena sā॥
asa25.24
na balakṣapaṇī mandavibhraṃśā śuddhaye'pyalam।
mahādohānalabalakṣuttṛṭkleśasahiṣṇubhiḥ।
gulmodāvartavīsarpadaṃśābhipīḍitaiḥ॥
asa25.25। unmattaiḥ kṛcchramūtraiśca mahatī śīghrameva sā।
sarvamārgānusāreṇa jayed vyādhīn suyojitā॥
asa25.26
hyastena jīrṇa evānne snehocchaḥ śuddhaye bahuḥ।
śamanaḥ kṣudvayo'nanno madhyamātraśca śasyate॥
asa25.27
bṛṃhaṇo rasamadyādyaiḥ sabhakto'lpo hitaḥ sa ca।
bālavṛddhapipāsāartasnehadviṇmadyaśīliṣu॥
asa25.28
strīsnehanityamandāgnisukhitakleśabhīruṣu।
mṛdukoṣṭhālpadoṣeṣu kāle coṣṇe kṛśeṣu ca॥
asa25.29
snehaḥ prāgbhojanāt kuryādūrujaṅghākaṭībalam।
vegānulomyamārogyamadhaḥkāyagadakṣayam॥
asa25.30
madhye bṛhattvāgnibalasthiratākukṣirukśamān।
indriyasthiratāmūrdhvamūrdhvajatrugadakṣayam॥
asa25.31
vāte salavaṇaṃ sarpiḥ pitte kevalamiṣyate।
vaidyo dadyāt bahukaphe kṣāratrikaṭukānvitam॥
asa25.32
vāryuṣṇamacche'nupibetsnehe tatsukhapaktaye।
āsyopalepaśuddhyai ca tauvarāruṣkare na tu॥
asa25.33
uṣṇopacāraḥ snehe syāduṣṇo hyuṣṇairvirudhyate।
tato guruprāvaraṇo nivātaśayanasthitaḥ।
jaraṇāntaṃ pratīkṣeta tṛṣyannuṣṇālpavāripaḥ॥
asa25.34
śirorugbhramaniṣṭhīvamūrcchāsādāratiklamaiḥ।
jānīyād bheṣajaṃ jīryajjīrṇaṃ tacchāntilāghāvāt॥
asa25.35
anulomanilasvāsthyakṣuttṛṣṇodgāraśuddhibhiḥ।
jīrṇājīrṇaviśaṅkāyāṃ punaruṣṇodakaṃ pibet।
tenodgāraviśuddhiḥ stāttataśca laghutā ruciḥ॥
asa25.36
bhojyo'nnaṃ mātrayā pāsyan śvaḥpiban pītavānapi।
dravoṣṇamanabhiṣyandi nātisnigdhamasaṅkaram॥
asa25.37
uṣṇodakopacārī syāt brahmacārī kṣapāśayaḥ।
vyāyāmavegasaṃrodhaśokavarṣahimātapān॥
asa25.38
pravātayānayānādhvabhāṣyātyāsanasaṃsthitīḥ।
nīcātyuccopadhānāhassvapnadhūmarajāṃsi ca॥
asa25.39
yānyahāni pibettāni tāvantyanyānyapi tyajet।
sarvakarmasvayaṃ prāyo vyādhikṣīṇeṣu ca kramaḥ॥
asa25.40
upacārastu śamane kāryaḥ snehe viriktavat।
snehasya pānāt pūrvaṃ ca dātavyaṃ mṛdubheṣajam।
uttejanaṃ hutāśasya koṣṭhalāghavakāri ca॥
asa25.41
tryahamacchaṃ mṛdau koṣṭhe krūre saptadinaṃ pibet।
samyaksnigdho'thavāyāvadataḥsātmībhavet param॥
asa25.42
sātmībhūto hi kurute na malānāmudīraṇam।
atiyogena vā vyādhīn yathāmbbodhotiyojanāt॥
asa25.43
vihatya setuṃ mṛtkoṣṭhāt sravati kṣapayan mṛdam।
sneho'pyagniṃ tathā hatvā sravati kṣapayaṃstanum॥
asa25.44
vātānulomyaṃ dīpto'gnirvarcaḥ snigdhamasaṃhatam।
mṛdusnigdhāṅgatāglāniḥsnehodvego'thalāghavam॥
asa25.45
vimalendriyatā samyak snigdhe rūkṣe viparyayaḥ।
pāṇḍvāmayāggasadanaghrāṇavaktragudasravāḥ।
gudadāhāruciśchardimūrchātṛṣṇāpravāhikāḥ॥
asa25.46
śuktodgārabhramaśvāsakāsāḥ snehātisevanāt।
amātrayāhito'kāle mithyāhāravihārataḥ।
snehaḥ karoti śophārśastandrānidrāvisaṃjñatāḥ॥
asa25.47
kaṇḍūkuṣṭhajvarotkleśaśūlānāhabalakṣayān।
jaṭharendriyadaurbalyajāḍyāmastambhavāggrahān॥
asa25.48
tāṃstān svadoṣahetūtthān pāṇḍvādīṃścātiyojanāt।
kṣuttṛṣṇoklekhanasvedarūkṣapānānnabheṣajam।
takrāriṣṭakhaloddālayavaśyāmākakodravāḥ॥
asa25.49
pippalītriphalākṣaudrapathyāgomūtraguggulu।
yathāsvaṃ pratirogaṃ ca snehavyāpadi sādhanam॥
asa25.50
virūkṣaṇe laṅghanavat kṛtātikṛtalakṣaṇam।
snehena paittikasyāgniryadā tīvratarīkṛtaḥ।
snehamāśu jarāṃ nītvā punarojo'bhitaścaran॥
asa25.51
udīrayet sopasargāṃ pipāsāmasya bādhikām।
so'sūṃstyajedyadyudakaṃ na pibedāśu śītalam॥
asa25.52
śītasekāvagāhān vā tattṛṣṇāpīḍito bhajet।
snehāgninā dahyamānaḥ svaviṣeṇeva pannagaḥ॥
asa25.53
ajīrṇe balavatyā tu śītairdihyācchiromukham।
chardayettadaśāntau ca pītvā śītodakaṃ punaḥ॥
asa25.54
rūkṣānnamullikhedbhuktvā tādṛśyāṃ tu kaphānile।
samadoṣaśca niḥśeṣaṃ snehamuṣṇāmbunoddharet॥
asa25.55
tato doṣādibalataḥ pūrvoktaṃ ca vidhiṃ śrayet।
na sarpiḥ kevalaṃ pitte peyaṃ sāme viśeṣataḥ।
sarvaṃ hyanuvrajeddehaṃ hatvā saṃjñāṃ ca mārayet॥
asa25.56
snigdhadravoṣṇadhanvottharasabhuksvedamācaret।
snigdhastryahaṃ sthitaḥ kuryādvirekaṃ vamanaṃ punaḥ॥
asa25.57
ekāhaṃ dinamanyacca kaphamutkleśya tatkaraiḥ।
tilamāṣadadhikṣīraguḍamatsyarasādibhiḥ॥
asa25.58
māsalā medurā bhūriśleṣmāṇo viṣamāgnayaḥ।
snehocitāśca ye snehyāstān pūrvaṃ rūkṣayettataḥ॥
asa25.59
saṃsnehya śodhayedevaṃ snehavyāpanna jāyate।
alaṃ malānīrayituṃ snehaścāsātmyatāṃ gataḥ॥
asa25.60
bālavṛddhādiṣu snehaparihārāsahiṣṇuṣu।
yogānimānanudvegān sadyaḥsnehān prayojayet॥
asa25.61
prabhūtamāṃsaniṣkvāthān jāṅgalānūpajān rasān।
snehabhṛṣṭeṣu vā teṣu yavāgūṃ nātisaṃhatām॥
asa25.62
tilacūrṇaṃ ca sasnehaṃ phāṇitaṃ kṛsarāṃ tathā।
tilakāmbalikaṃ bhūrisnehaṃ sarpiṣmatīmapi॥
asa25.63
peyāṃ sukhoṣṇā kṣaireyīṃ pātre vā sasitāghṛte।
sarpirlavaṇayuktaṃ vā sadyodugdhaṃ tathā payaḥ॥
asa25.64
peyāṃ ca pañcaprasṛtāṃ snehaistaṇḍulapañcamaiḥ।
pāyasaṃ māṣamiśraṃ ca bahusnehasamūyutam।
tailaśuṇṭhīguḍarasaṃ jīrṇe māṃsarasāśinaḥ॥
asa25.65
snehaṃ vaikaṃ surācchena dadhno vā saguḍaṃ saram।
vasāṃ varāhajāṃ sarpiḥ pippalīṃ lavaṇaṃ tilān॥
asa25.66
pippalīṃ lavaṇaṃ snehāṃścaturo dadhimastukam।
dadhnā siddhaṃ vyoṣagarbhaṃ dhātrīdrākṣārase ghṛtam॥
asa25.67
yavakolakulatthāmbukṣārakṣīrasurādadhi।
ghṛtaṃ ca siddhaṃ tulyāṃśaṃ sadyaḥsnehanamuttamam॥
asa25.68
siddhāṃśca caturaḥ snehān badaratriphalārasaiḥ।
yoniśukrāmayaharān sadyaḥsnehān prayojayet॥
asa25.69
lavaṇopahitāḥ snehāḥ snehayantyacirānnaram।
taddhi viṣyandyarūkṣaṃ ca sūkṣmamuṣṇaṃ vyavāyi ca॥
asa25.70
guḍānūpāmiṣakṣīratilamāṣasurādadhi।
kuṣṭaśophaprameheṣu snehārthaṃ na prakalpayet॥
asa25.71
triphalāpippalīpathyāguggulvādivipācitān।
snehānyathāsvameteṣāṃ yojayedavikāriṇaḥ॥
asa25.72
kṣīṇānāṃ tvāmayairagnidehasandhukṣaṇakṣamān।
dīptāntarāgniḥ pariśuddhakoṣṭhaḥ pratyagradhāturbalavarṇayuktaḥ।
dṛḍhendriyo mandajaraḥ śatāyuḥ snehopasevī puruṣaḥ pradiṣṭaḥ॥
iti pañcaviṃśo'dhyāyaḥ॥
atha ṣaḍviṃśo'dhyāyaḥ।
asa26.1। athātaḥ svedavidhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa26.2
caturvidho'gnisvedo bhavati tāpopanāhadravoṣmabhedena।
tatra tāpasvedaḥ pāṇikāṃsyaphālavālukāvastraghaṭikādibhiḥ sākṣādagninā ca prayoktavyaḥ॥
asa26.3
upanāhasvedastu sarvagandhadhānyasarṣapakiṇvavacādevadārurāsnairaṇḍamūlamadhukaśatāhvāsurākiṭṭādivātaharadravyacūrṇairyavagodhūmaśakalairānūpāsṛkpittaśiraḥpādāmiṣaveśavāraiśca।
tathā śleṣmasaṃsṛṣṭe vāyau surasādibhiḥ।
pittasaṃsṛṣṭe ca padmakādibhiḥ।
pṛthak sahitairvā।
kṣīraśuktadhānyāmlalavaṇamastupragāḍhaiḥ susnigdhaiḥ sukhoṣṇaiḥ sālvalābhidhānaistairbahuśaḥ pradihyoṣṇavīryāpūtisṛduromacarmabhistadabhāve ghanavātaharapatrāvikakauśeyairupanaddhamaṅgamahasthitaṃ vidāhaparihārārthaṃ niśi muñcet।
divā niśi baddham।
doṣakālavalavaśena vā॥
asa26.4
dravasvedastu dvividhiḥ।
pariṣeko'vagāhaśca।
tatra śigruvaraṇāmrātakamūlakasarṣapasurasārjakavāsāvaṃśāśmantakāśokaśirīṣārkakarañjairaṇḍamālatīpatrabhaṅgapūtīkadaśamūlādivātaharairdravyairmastusalilasurākṣīraśuktādibhiḥ kvathitaiḥ pūrvoktaiśca yathādoṣaṃ pṛthak sahitairvā kumbhīrvarṣalikāḥ praṇālīrvā pūrayitvā vātaharasiddhasnehābhyaktamanabhyaktaṃ vopaviṣṭaṃ kiliñje vā śayānamekāṅge sarvāṅge vā vastrāvacchanne pariṣecayet।
tairevādbhiḥ pūrṇe mahati kaṭāhe kuṇḍe droṇyāṃvāvagāhayet॥
asa26.5
ūṣmasvedaḥ punaraṣṭadhā bhidyate।
piṇḍaḥ saṃstaro nāḍī ghanāśma kumbhī kūpaḥ kuṭī jentākaśca।
tatra mṛtkapālapāṣāṇaloṣṭalohapiṇḍānagnivarṇān sandaṃśena gṛhītvāmbhasyamle vā nimajjayet tairārdrāvakivastreṇa veṣṭitaiḥ śleṣmamedobhūyiṣṭhaṃ sarujamaṅgaṃ granthimadvā svedayet।
pāṃsusikatāgavādipurīṣadhānyabusapulākapalalairvāmlotkvathitaiḥ pūrvavadveṣṭitaiḥ।
gavādiśakṛtārdreṇa piṇḍīkṛtenopanāhadravyotkārikākṛsaramāṃsapiṇḍairvā vātarogeṣviti piṇḍasvedaḥ।
sa eva saṅkarākhyaḥ॥
asa26.6
yathārhasvedadravyāṇi pihitamukhāyāmukhāyāṃ samyagupasvedya nivātaśaraṇaśayanasthe kiliñje prastīryāvikakauśeyavātaharapatrānyatamottarapracchade rauravājinaprāvārādibhiḥ svavacchannaṃ svedayediti saṃstarasvedaḥ॥
asa26.7
pūrvavadevopasvedyokhāmukhe'nyāmukha।
nāḍīmūlacchidrapramāṇapārśvacchidrāmupasandhāyāvalipya ca pārśvacchidrasthayā nāḍyā śaroṣikāvaṃśadalakiliñjakarañjapatrānyatamakṛtayā gajāgrahastasaṃsthānayā vyāmadīrghayādhyarddhavyāmadīrghayā vā svāyāmacaturbhāgāṣṭabhāgapariṇāhamūlāgrasrotasā sarvatovātaharapatrasaṃvṛtachidrayā dvistrirvā vinamitayā sukhopaviṣṭasya svabhyaktaprāvṛteṅge bāṣpamupaharet।
bāṣpo hyanṛjugāmī vihatacaṇḍavegastvacamavidahan sukhaṃ svedayatīti nāḍīsvedaḥ॥
asa26.8
puruṣāyāmamātramadhikaṃ vā ghanaṃ samaṃ ca śilātalaṃ bhūpradeśaṃ vā vātaharadārudīptenāgninā sarvatastāpayitvāgnimapohyoṣṇodakāmlādibhirabhyukṣya yathoktapracchade saṃstaravatsvedayediti ghānāśmasvedaḥ॥
asa26.9
pūrvavat svedadravyāṇi kumbhyāmutkvāthyāśliṣyopaviṣṭastadvadūṣmāṇaṃ gṛhṇīyāt।
bhūmau vā tāṃ nikhāya tadūrdhvamāsanaṃ śayanaṃ vā nātighanapracchadaṃ paritaḥ pralambamānakuthākambalagoṇikaṃ nidhāya tatrasthasyoṣmāṇaṃ gṛhṇataḥ kumbhyāmagnivarṇānayoguḍānupalāṃśca śanairnimajjayediti kumbhīsvedaḥ॥
asa26.10
śayanasyādhovistāradviguṇakhāte kūpe vātaharadārukarīṣānyatarapūrṇadagghe vigatadhūme svāstīrṇaśayanasthaṃ svedayediti kūpasvedaḥ॥
asa26.11
kuṭīṃ nātyuccavistārāṃ vṛttāmacchidrāmupanāhakalkaghanapradigdhakuḍyāṃ sarvatovidhūmapradīptakhadirāṅgārapūrṇahasantikāsamūhaparivṛtāṃ vidhāya tanmadhye ca śayyāṃ tatrasthaṃ svedayediti kuṭīsvedaḥ॥
asa26.12
atha jentākaṃ cikīrṣurbhūmiṃ parīkṣeta।
pūrvasyāmuttarasyāṃ vā diśi guṇavati praśastabhūmibhāge।
deśe kṛṣṇamṛttike vā।
suvarṇavarṇamṛttike parighāpuṣkariṇyādīnāṃ jalāśayānāmanyatamasya kūle।
dakṣiṇe paścime vā sutīrthe samasuvibhaktabhūmibhāge।
saptāṣṭau vāratnīrapakramyodakāt prāṅmukhamudaṅmukhaṃ vābhimukhatīrthaṃ kūṭāgāraṃ kārayet।
utsedhavistārataḥ paramaratnayaḥ ṣoḍaśa।
samantātsuvṛttaṃ mṛtkarmasaṃpannamanekavātāyanam।
asya ca kūṭāgārasyāntaḥ samantato bhittimaratnivistārocchrāyāṃ piṇḍikāṃ kārayedākavāṭāt।
madhye cāsya kūṭāgārasya kiṣkumuktaṃ dvipuruṣapramāṇaṃ mṛnmayaṃ kandusaṃsthānaṃbahusūkṣmacchidramaṅgārakoṣṭhakastambhaṃ sāpidhānaṃ kārayet।
taṃ ca khādirāṇāmaśvakarṇānāṃ vā kāṣṭhānāṃ pūrayitvā dīpayet।
sa yadā jānīyātsādhudagdhāni kāṣṭhāni vigatadhūmānyavataptaṃ sarvamagninā tadagnigṛhaṃ svedayogyena coṣmaṇā yuktamiti।
tatrainaṃ vātaharābhyaṅgābhyaktagātraṃ vastrāvacchannaṃ praveśayet।
anuśiṣyātsaumya praviśa kalyāṇāyārogyāya ca।
praviśya caināṃ piṇḍikāmāruhya ṣārśvāparapārśvābhyāṃ yathāsukhaṃ śayīthāḥ।
na ca tvarayāsvedamūrchāparītenāpi piṇḍikaiṣā vimoktavyāprāṇocchvāsāt।
bhraśyamāno hyataḥ piṇḍikāvakāśād dvāramanadhigacchan svedamūrcchā parītatayā sadyaḥ prāṇān jahyāḥ।
tasmāt piṇḍikāmenāṃ na kathañcana muñcethāḥ।
tvaṃ yadā jānīyā vigatābhiṣyandamātmānaṃ samyak prasrutasvedapicchaṃ sarvasroto vimuktaṃ laghubhūtamapagatavibandhastambhasuptivedanāga ravamiti।
tataḥ piṇḍikānusāreṇa dvāraṃ prapadyethāḥ।
niṣkramya ca cakṣuṣoḥ paripālanārthamatisvinno'pi na sahasā śītodakamanupraviśethāḥ।
samyak svinnastvapagatasantāpaklamo muhūrtāt sukhoṣṇena vāriṇā yathānyāyaṃ pariṣikto'śnīyāditi jentākasvedaḥ॥
asa26.13
teṣāṃ viśeṣatastāpoṣmasvedau kaphe prayojayet।
upanāhamanile।
kiñcit pittasaṃsṛṣṭe'nyatarasmin dravamiti॥
asa26.14
anāgneyaṃ punarmedaḥkaphāvṛte vāyau nivātasadanaguruprāvaraṇabahumadyapānavyāyāmakṣudātapaniyuddhādhvabhārabharaṇāmarṣabhayaiḥ।
upanāhaṃ ca pittānvaye pūrvoktenaiva vidhināgnirahitamiti।
bhavati cātra॥
asa26.15
nivāte'ntarbahiḥsnigdho jīrṇānnaḥ svedamācaret।
vyādhivyādhitadeśarttuvaśānmadhyavarāvaram॥
asa26.16
kaphārto rūkṣaṇaṃ rūkṣo rūkṣasnigdhaṃ kaphānile।
āmāśayagate vāyau kaphe pakvāśayāśrite॥
asa26.17
rūkṣapūrvaṃ tathā snehapūrvaṃ sthānānurodhataḥ।
alpaṃ vaṅkṣaṇayoḥ svalpaṃ dṛṅbhuṣkahṛdaye na vā॥
asa26.18
padmotpalādibhiḥ saktupiṇḍyā vācchādya cakṣuṣī।
śītairmuktāvalīpadmakumudotpalabhājanaiḥ॥
asa26.19
muhuḥ karaiśca toyardraiḥ svidyate hṛdayaṃ spṛśet।
śītaśūlakṣaye svinno jāte'ṅgānāṃ ca mārdave।
syācchanairmṛditaḥ snātastataḥ snehavidhiṃ bhajet॥
asa26.20
pittāsrakopatṛṇmūrcchāsvarāṅgasadanabhramāḥ।
sandhipīḍājvaraśyāvaraktamaṇḍaladarśanam॥
asa26.21
svedātiyogācchardiśca tatra stambhanamauṣadham।
viṣakṣārāgnyatīsārachardimehātureṣu ca॥
asa26.22
svedanaṃ guru tīkṣṇoṣṇaṃ prāyaḥ stambhanamanyathā।
dravasthirasarasnigdharūkṣasūkṣmaṃ ca bheṣajam॥
asa26.23
svedanaṃ stambhanaṃ ślakṣṇarūkṣasūkṣmasaradravam।
prāyastiktaṃ kaṣāyaṃ ca madhuraṃ ca samāsataḥ॥
asa26.24
stammitaḥ syāt bale labdhe yathoktāmayasaṅkṣayāt।
stambhatvaksnāyusaṅkocakampahṛdvāgghanugrahaiḥ॥
asa26.25
pādauṣṭhatvakkaraiḥ śyāvairatistambhitamādiśet।
na svedayedatisthūlarūkṣadurbalamūrcchatān।
stambhanīyakṣatakṣīṇākṣāmamadyavikāriṇaḥ॥
asa26.26
timirodaravīsarpakuṣṭhaśoṣāḍhyarogiṇaḥ।
pītadugdhadadhisnehamadhūn kṛtavirecanān॥
asa26.27
bhraṣṭadagdhagudaglānikrodhaśokabhayārditān।
kṣuttṛṣṇākamalāpāṇḍumehinaḥ pittapīḍitān॥
asa26.28
garbhiṇīṃ puṣpitāṃ sūtāṃ mṛdu vātyayike gade।
śvāsakāsapratiśyāyahidhmādhmānavibandhiṣu।
svarabhedānilavyādhipakṣāghātāpatānake॥
asa26.29
aṅgamardakaṭīpārśvapṛṣṭhakukṣihanugrahe।
mahattve muṣkayoḥ khalyāmāyāṃme vātakaṇṭake॥
asa26.30
mūtrakrcchrārbudagranthiśukrāghātāḍhyamārute।
vepathuśvayathusvāpastambhajṛmbhāṅgagaurave॥
asa26.31
karṇamanyāśiraḥkoṣṭhajaṅghāpādorurukṣu ca।
svedaṃ yathāyathaṃ kuryāttadauṣadhavibhāgataḥ॥
asa26.32
svinno'nnaṃ pathyamaśnīyāddoṣarogānurodhataḥ।
tadahaḥ svinnasarvāṅgo vyāyāmaṃ sutarāṃ tyajet॥
asa26.33
agnerdīptiṃ mārdavaṃ tvakprasādaṃ bhaktaśraddhāṃ srotasāṃ nirmalatvam।
kuryāt svedo jāḍyatandrāpahāraṃ stabdhān sandhīṃśceṣṭayatyāśu cāsya॥
asa26.34
snehaklinnāḥ koṣṭhagā dhātugā vā srotolīnā ye ca śākhāsthisaṃsthāḥ।
doṣāḥ svedaiste dravīkṛtya koṣṭhaṃ nītāḥ samyak śuddhibhirnirhriyante॥
iti ṣaḍviṃśo'dhyāyaḥ॥
atha saptaviṃśo'dhyāyaḥ।
asa27.1
athāto vamanavirecanavidhiṃ nāmādhyayaṃ vyākhyāsyāmaḥ।
iti hasmāhurātreyādayo maharṣayaḥ॥
asa27.2
doṣaharaṇamūrdhvabhāgaṃ vamanākhyamadhobhāgaṃ virecanākhyamubhayaṃ vā malavirecanādvirecanamityucyate॥
asa27.3
tatroṣṇatīkṣṇasūkṣmavyavāyivikāṣīṇyauṣadhāni svavīryeṇa hṛdayamupetya saukṣmyāt vyavāyitvācca dhamanīranusṛtya snehena mṛdūkṛte'ntaśśarīre svedoṣmaṇārdradāruvadviṣyaṇṇe sthūlāṇusrotebhyaḥ sakalamapi doṣasaṅghātamauṣṇyāt punarviṣyandayanti।
taikṣṇyādvikāṣitvācca vicchindayanti।
sa viṣyaṇṇavicchinno doṣasaṅghātaḥ pāriplavaḥ snehāktabhājanastha ivodakāñjalirasajjannanupnasaraṇabhāvādāmāśayamanugamya udānapraṇunnaḥ agnivāyvātmakatvāt ūrdhvabhāgaprabhāvāccauṣadhasyordhvaṃ pravartate।
slilapṛthivyātmakatvādadhobhāgaprabhāvācca auṣadhasyādhaḥ।
ubhayataścobhayaguṇātmakatvādubhayabhāgaprabhāvācca॥
asa27.4
tatrotkṛṣṭe śleṣmaṇi pittasaṃsṛṣṭe vā tatsthānagate vā pitte anile vā śleṣmottare ca vamanamācaret।
pitte tu virekaṃ śleṣmasaṃsṛṣṭe vā tatsthānagate vā śleṣmaṇīti॥
asa27.5
tatra vamanasādhyā viṣapītadaṣṭadigdhaviddhaviruddhājīrṇānnanavajvararājayakṣmātīsārādhoraktapittaviṣūcikālasakāvipākārocakāpacigranthyarbudaślīpadamedogadagaronmādāpasmāraśvāsakāsahṛllāsavīsarpapramehakuṣṭhapāṇḍuvartmamukhaghrāṇakapālarogakarṇarodhaśophastanyadoṣādayo doṣabhedīyoktāśca śleṣmavyādhayo viśeṣeṇa।
ete hi paraṃ vamanena nāśamupayānti salilāpagamanenāniṣpannaśālyādivat॥
asa27.6
avāmyāstu garbhiṇīsukumārānyakāryavyagrarūkṣarūkṣāśanaprāyātidīptāgnibhārādhvakarmanityaklāntakṣatakṣīṇātisthūlakṛśavṛddhabāladurbalaśramabhayaśokakrodhamadamūrchākṣutpipāsārttopavāsavyavāyavyāyāmādhyayanacintāprasaktacchardirūrdhvaraktapittavātāsthāpitānuvāsitasaṃvṛtakoṣṭhaduścharditahṛdrogodāvartamūtrāghātagulmaplīhodarāṣṭhīlārśaḥsvaropaghātatimirabhramānilārtārditākṣepakākṣiṇiraḥśaṅkhakarṇapārśvaśūlino'nāsthāpitakṛmiṇakoṣṭha iti।
anyatrāmagarīvaṣaviruddhābhyavahorabhyaḥ śīghrakāritvādeṣām।
tatra garbhiṇyā garbhavyāpadāmagarbhabhraṃśācca dāruṇarogaprāptiḥ syāt।
sukumārasya hṛdayavikarṣaṇādūrdhvamadho vā rudhirapravṛttiḥ।
anyakāryavyagrasyauṣadhaṃ na pravartate।
kṛcchreṇa vā pravartamānamayogadoṣān kuryāt।
rūkṣasya vāyuraṅgagrahaṇam।
rūkṣāśanaprāyasyaṃ vāyunā kṣapitadehatvād balakṣayaḥ syāt।
tathātidīptāgneragnibalena bhārādhvakarmanityayānaklāntānāṃ cāyāsena kṣatasya bhūyaḥkṣaṇanādraktātipravṛttiḥ।
kṣīṇādīnāmauṣadhabalākṣamatvāddehabaloparodho'ntaḥkṣatabhayaṃ ca।
prasaktacchardyūrdhvaraktapittayorudāna utkṣipya prāṇān haredraktaṃ cātipravartayet।
ūrdhvavātāsthāpitānuvāsitānāmūrdhvaṃ vātātipravṛttiḥ।
saṃvṛtakoṣṭhasya duścharditasya vātimātrapravāhaṇādantaḥ koṣṭhasamutkliṣṭairdoṣairvisarpastambhajāḍyavaicityāni maraṇaṃ vā।
hṛdrogiṇo hṛdayoparodhaḥ।
udāvartādibhirārtānāmarditādibhiśca yathāyathamāmayapravṛddhirmaraṇaṃ vā।
kṛmiṇakoṣṭhasyāsthāpanenādhaḥpūrvamanirhṛtaiḥ kṛmibhiratibahutvādaśeṣānissaraṇena hṛdayamatikarṣadbhiśchardiṣo'tipravṛttiḥ syāt॥
asa27.7
garbhiṇyādicintāprasaktāntāścātra dhūmāntaiḥ prāyaḥ sarvakarmabhirvakṣyamāṇaḥ parihartavyāḥ।
ajīrṇī tu sarvaireva ca vamanavarjjairāmadoṣabhayāt।
navajvarasya doṣastambhabhayāditi॥
asa27.8
atha virecanasādhyā jīrṇajvarordhvaraktapittagulmavidradhiplīhārśobhagandarodarakṛmiṇakoṣṭhamūtrāghātaretoyonidoṣavātaśoṇitahalīmakavyaṅgatimirakācābhiṣyandākṣipākakṣārāgnidagdhakuṣṭavraṇaśiraḥpakvāśayaśūlodāvartavibandhacchardivisphoṭādayo vāmyoktāśca viṣūcikādayo doṣabhedīyoktāśca pittavyādhayaḥ।
viśeṣeṇaite hi paraṃ virecanena nāśamupayāntyagnyapanayanenāgnigṛhatāpavat॥
asa27.9
avirecyāḥ punarnavajvarātisāryadhoraktapittakṣatagudalaṅghatarātrijāgaritāsthāpitālpāgnirājayakṣmamadātyayārtādhmātasaśalyābhihatatisnigdharūkṣakrūrakoṣṭhāḥ tatra navajvarasyāvipakvān doṣānna nirharet।
vātameva ca kopayet।
atīsāryadhoraktapittayoratipravṛttyā hanyāt।
kṣatagudasya gude prāṇoparodhakarīṃ rājayakṣmārtasya kṣīṇadhātutayā malabalattvam।
tadabhāvāddehanāśaḥ syāt।
madātyayārtasya madyakṣīṇe dehe vāyuḥ prāṇoparodhāya।
ādhmātasya purīṣāśaye nicito vāyurvisarpan sahasā tīvrataramādhmānaṃ maraṇaṃ vā janayet।
saśalyābhihatayoḥ kṣate vāyurāśrito jīvitaṃ hiṃsyāt।
atisnigdhasyātiyogo bhavet।
krūrakoṣṭhasyauṣadhoddhatā doṣā hyapravartamānā hṛdayaśūlaparvabhedānāhacchardimūrcchāklamān janayitvā prāṇān hanyuḥ।
garbhiṇyādīnāṃ pūrvoktadoṣaḥ syāt॥
asa27.10
atha sādhāraṇe kāle samyaksnigdhasvinnamanupahatamānasaṃśvaḥ cchardayitavyamiti grāmyānūpaudakaśṛtamāṃsarasakṣīradadhimāṣatilapalalaśākādibhirdravaprāyaiḥ samutkleśitaśleṣmāṇaṃ sukhoṣitaṃ jīrṇāhāraṃ pūrvāhṇe snātānuliptaṃ sragviṇamahatavāsasaṃ devatāgnidvijaguruvṛddhavaidyānarcitavantaṃ kṛtahomabalimaṅgalaprāyaścittasvastivacanaṃ jānusamasaṃstṛtasopadhānopāśrayāsanopaviṣṭaṃ nirannabhīṣatsnigdhaṃ vā yavāgū maṇḍena ghṛtamātrāṃ pītavantaṃ bhīrukṛśabālavṛddhasukumārān vā doṣānurodhenākaṇṭhaṃ pītakṣīratakrayūṣekṣumāṃsarasamadyatuṣodakayavāgūmaṇḍānyatamaṃ nakṣatratithikaraṇamuhūrtodaye praśaste yathāvyādhidoṣadūṣyādivihitāmauṣadhamātrāṃ madhusaindhavayuktāṃ sukhoṣṇāṃ brāhmaṇaprayuktābhirāśīrbhirābhimantritāṃ, punaśca॥
asa27.11
brahmadakṣāśvirudrendrabhūcandrārkānilānalāḥ।
ṛṣayaḥ sauṣadhigrāmā bhūtasaṅghāśca pāntu vaḥ॥
asa27.12
rasāyanīmavarṣīṇāmamarāṇābhivāmṛtam।
sudhevottamanāgānāṃ bhaiṣajyabhidamastu te॥
asa27.13
aum nāmo bhagavate bhaiṣajyagurave vaiḍūryaprabharājāya tathāgatāyārhate samyaksambuddhāya।
tadyathā।
aum।
bhaiṣajye bhaiṣajye mahābhaiṣajye bhaiṣajyasamudgate svāhā।
ityevamabhimantryodagmukhaḥ prāṅmukhamāturaṃ pāyayet॥
asa27.14
tataḥ pītavānūrunyastabhujo vamanānugatamānasognitaptaiḥ pāṇibhirupatapyamāno muhūrtamanupālayet।
sa yadā jānīyāt svedaprādurbhāvena doṣaṃ pravilayamāpadyamānaṃ, romaharṣeṇa ca sthānebhyaḥ pravicalitaṃ, kukṣyādhmānena ca kukṣimanusṛtaṃ ca kramāt hṛdayopamardahṛllāsāsyasaṃsravaṇaiścordhvamabhimukhībhūtam।
atha samupasthitānekapratigrāhaḥ pārśvalalāṭopagrahaṇe nābhiprapīḍane pṛṣṭhapratilomonmardane ca pravṛttāvyapatrapaṇīyapuruṣo vivṛtoṣṭhatālukaṇṭho nātimahatā vyāyāmena vegānudīrayan nāpravṛttān na pravarttayan pravṛttāṃścānupravartayan suparilikhitanakhābhyāmaṅgulībhyāmutpalakumudairaṇḍanālairvā kaṇṭhamabhimṛśan vamet।
nātyunnato nātvavanato na pārśvāpavṛtto vā।
tatrātyunnatasya pṛṣṭhahṛdayapīḍā bhavati।
atyavanatasya śiraḥkoṣṭhapīḍā।
pārśvāpavṛttasya pārśvakoṣṭhahṛdayordhvajatrupīḍeti॥
asa27.15
evaṃ kaṭutīkṣṇoṣṇaiḥ kaphe chardayet।
svādubhiḥ pittayukte।
amlaiḥ sasnehairanilasaṃsṛṣṭe।
yāvat kaphacchedaḥ kevalamauṣadhapravṛttiḥ pittadarśanaṃ vā॥
asa27.16
hīnavegastu pippalyāmalakasarṣapakalkalavaṇoṣṇodakaiḥ punaḥpunaḥ pravartayet।
prabhūtavamanāsahiṣṇurdvyahaṃ tryahaṃ vā viśramya।
asātmyabībhatsadurdarśadurgandhāni vamanāni vidadhyāt।
viparītāni tu virecanāni।
sarveṣu ca vamaneṣu saindhavaṃ madhu ca vidadhyātkaphavilayanavicchedanārtham।
vegāṃścāsya pratigrāhagatānāvekṣeta॥
asa27.17
tatrāpravṛttiḥ kevalasya vā bheṣajasya pravṛttirvibandho vā vegānāmayogalakṣaṇam।
tataścārocakagauravādhmānakaṇḍūsphoṭakoṭhālasyaśūlapratiśyāyalomaharṣaprasekaśophaśītajvarādayaḥ॥
asa27.18
yogalakṣaṇaṃ punaḥ kāle kramāt kaphapittānilapravṛttirnātimahatī vyathā svayaṃ cāvasthānaṃ tataśca svasthatā manaḥprasādaḥ svaraviśuddhirarocakādivaiparītyaṃ ca॥
asa27.19
atiyoge tu phenilaraktacandrikodgamanam।
tataśca kṣāmatāsvarakṣayadāhakaṇṭhaśoṣabhramamohonmādamūrcchāśiraḥśūnyatāhṛddhūmāyanagātraśūlasuptitṛṣṇordhvānilaprakopakarṇaśūlārdditavāksaṅgahanusaṃhananajihvāpraveśanirgamākṣivyāvṛttivisaṃjñatānidrābalāgnihānayo bhavanti।
jīvaśoṇitapravṛttyā maraṇaṃ vā।
eṣāṃ siddhiṣu sādhanaṃ vakṣyate॥
asa27.20
yogena tu khalvenaṃ charditavantaṃ suviśodhitapāṇipādamukhaṃ muhūrtamāśvāsya dhūmatrayasyānyatamaṃ sāmarthyataḥ pāyayitvā punarupaspṛṣṭodakaṃ sammānitasurabhitāmbūlaṃ nivātāgāraśayyāsthitaṃ snehoktenācāravidhinānuśiṣyāt॥
asa27.21
tatognibalamavekṣya kṣudhaṃ ca sāyāhne apare vāhni sukhodakapariṣiktaḥ purāṇānāṃ raktaśālitaṇḍulānāṃ susiddhamannamasnehalavaṇakaṭukamalpasnehalavaṇakaṭukaṃ vā dravaprāyamuṣṇodakānuprāyaṃ sāyaṃ prātarupabhuñjāno vidhimimamavekṣeta peyādīnām॥
asa27.22
peyāṃ vilepīmakṛtaṃ kṛtaṃ ca yūṣaṃ rasaṃ trīnubhayaṃ tathaikam।
krameṇa seveta naro'nnakālān pradhānamadhyāvaraśuddhiśuddhaḥ॥
asa27.23
yathāṇuragnistṛṇagomayādyaiḥ sandhukṣyamāṇo bhavati krameṇa।
mahān sthiraḥ sarvapacastathaiva śuddhasya peyādibhirantarāgniḥ॥
asa27.24
jaghanyamadhyapravare tu vegāścatvāra iṣṭā vamane ṣaḍaṣṭau।
daśaiva te dvitriguṇā vireke prasthastathāsyād dvicaturguṇaśca॥
asa27.25
pittāvasānaṃ vamanaṃ virekādarddhaṃ kaphāntaṃ ca virekamāhuḥ।
dvitrān saviṭkānapanīya vegān meyaṃ vireke vamane tu pītam॥iti
asa27.26
atha vamitavantaṃ punarevaṃ snehasvedābhyāmupapādyaśvo virecayitavya iti sujaramaśleṣmalaṃ snigdhaṃ phalāmlamuṣṇamuṣṇodakānupānaṃ jāṅgalarasaudanaṃ bhojayet। tataḥ sukhoṣitaṃ pūrvoktena vidhinātīte śleṣmakāle nirannaṃ vibhajya koṣṭhaṃ yathārhauṣadhamātrāṃ pāyayet।
na tvakṛtavamanamanyatrātikrūrakoṣṭhāt॥
asa27.27
akṛtavamanasya hi śleṣmaṇopahatamauṣadhamūrdhvaṃ pravartate।
urasi vāvaruddhamavatiṣṭhate।
tato nālaṃ virekāya।
samyagviriktasyāpi cādhaḥsrastaḥ śleṣmā grahaṇīṃ chādayitvā gauravamāpādayati।
pravāhikāṃ vā।
na tveṣa doṣo'tukrūrakoṣṭhasya vāyvātmakatvāt॥
asa27.28
śleṣmakāle tvakṛtavamanoktadoṣāḥ śūlādhmānagauravāṇi vā kṛtvā chardikṣīṇe śleṣmaṇyaparāhṇe rātrau vā virecayet।
tenānnāvṛtamapi tulyam।
chardriṃ ca punastajjanayati।
aviriktasya tu śleṣmakāle ca vamanaṃ nirannaṃ yojyam।
tathordhvaṃ sukhena nirharaṇāt॥
asa27.29
koṣṭhastu trividho bhavati।
mṛduḥ krūro madhyamaśca।
tatra bahupitto mṛduḥ।
sa viricyate kṣīrekṣurasāmlatakramastuguḍakṛsarasarpirnavamadyoṣṇodakapīludrākṣāpūgaphalādibhirapi।
bahuvātaḥ krūraḥ।
sa durvirecyastriphalātilvakatrivṛnnīlinīphalādibhirapi।
bahuśleṣmāsamadoṣaśca madhyaḥ sa sādhāraṇaḥ।
ye ca snihyantyacchapānena prāyaśaḥ trisaptapañcarātrairiti॥
asa27.30
tatra kaṣāyamadhuradravyaiḥ pitte virecanam।
mūtrakaṭūṣṇaiḥ kaphe।
snigdhoṣṇalavaṇairvāte।
pītamātra eva cauṣadhe chardivighātāya śītāmbunā mukhamasya sahasā siñcet।
tataścoṣṇodakena so'ntarmukhaṃ viśodhyārdrasurabhimṛnmātuluṅgajambīrasumanaḥsaugandhikādihṛdyagandhānupajighret।
nivātasukhaśayyāsthitaścāvibandhārthamalpālpamuṣṇodakamanukaṇṭhayaṃstanmanā vegānna dhārayan īrayamāṇāśca śayyāsanne pratigrāhe'śītaspṛgviricyeta।
yathā ca vamane svedaprasekauṣadhakaphapittānilāḥ krameṇa pravartante tathā virecane vātamūtrapurīṣapittakaphāḥ।
punaścānte vāyuḥ।
doṣāṇāṃ hi dehe tathā sanniveśānmārgavaiparītyācca śodhanayoriti॥
asa27.31
apravṛttau tu bheṣajottejanārthamuṣṇodakaṃ pāyayet।
pāṇitāpaiśca jaṭharaṃ svedayet।
pravṛtte ca dīptāgneḥ snigdhavapuṣā bahudoṣasyālpadoṣe naiva vā pravṛtte'lpadoṣasyāpi jīrṇabhaiṣajyasyāhaḥśeṣaṃ balaṃ cāpekṣya bhūyo mātrāṃ vidadhyāt।
na tvajīrṇauṣadhasyātiyogabhayāt॥
asa27.32
tadaharvā bhuktavato'nyedyuradṛḍhasnehaṃ vā daśarātrādūrdhvamupaskṛtadehamavahito bhūyaḥ pāyayet॥
asa27.33
hrībhayalobhaiśca vegāghātaśīlāḥ prāyaśaḥ striyo rājasamīpasthā vaṇijaśca bhavanti।
tasmādete vegadhāraṇapravṛddhavātatvātsadāturā durvirecyāśca।
tān susnigdhān śodhayet॥
asa27.34
anyānapi cākālanirhāravihārāhārān।
tataścaiṣāṃ sadāturatvādalpo'pyāmayo duḥsādhyo bhavati।
teṣāṃ punaḥ kriyāvidhiḥ snehavyāpatsiddhāvupadekṣyate॥
asa27.35
tatrāsamyagvirekāt kukṣihṛdayāviśuddhirādhmānamaruciḥ prasekaḥ kaphapittotkleśachardibhramāḥ kaṇḍū piṭakā vidāho gauravamagnisādastandrā staimityaṃ pratiśyāyo vātaviṇmūtrasaṅgaśca।
samyagvirekāt vyādhyupaśamo yathoktaviparyayaśca।
ativirekāttu kevalaṃ doṣarahitamudakaṃ raktaṃ vā medomāṃsadhāvanopamaṃ kṛṣṇaṃ vā pravartate।
parikartikā hṛdayodveṣṭanaṃ gudanissaraṇaṃ nayanapraveśaḥ pipīlikāsañcāra ivāṅge vamanātiyogatulyatā ca॥
asa27.36
samyagviriktaṃ cainaṃ vamanoktena dhūmavarjyena vidhinopapādayet।
atha vamitavāniva krameṇānnānyupayuñjānaḥ prakṛtibhojanamāgacchediti।
bhavati cātra॥
asa27.37
jīrṇe'nne vamanaṃ yojyaṃ kaphe jīrṇe virecanam।
mandavahnimasaṃśuddhamakṣāmaṃ doṣadurbalam॥
asa27.38
adṛṣṭajīrṇaliṅgaṃ ca laṅghayet pītabheṣajam।
snehasvedauṣadhotkleśasaṅgairiti na bādhyate॥
asa27.39
saṃśodhanāsravisrāvasnehayojanalaṅghanaiḥ।
yātyagnirmandatāṃ tasmāt kramaṃ peyādimācaret॥
asa27.40
srutālpapittaśleṣmāṇaṃ madyapaṃ vātapaittikam।
peyāṃ na pāyayetteṣāṃ tarpaṇādikramo hitaḥ॥
asa27.41
apakvaṃ vamanaṃ doṣān pacyamānaṃ virecanam।
nirharedvamanasyātaḥ pākaṃ na pratipālayet॥
asa27.42
ūrdhvādhorecanaṃ yuktaṃ vaiparītyena jāyate।
yadā tadā chardayataḥ siñceduṣṇena vāriṇā।
pādau śītena cordhvāṅgaṃ viparītaṃ virecane॥
asa27.43
durbalo bahudoṣaśca doṣapākena yaḥ svayam।
viricyate bhedanīyairbhojyaistamupapādayet॥
asa27.44
durbalaḥ śodhitaḥ pūrvamalpadoṣaḥ kṛśo naraḥ।
aparijñātakoṣṭhaśca pibenmṛdvalpamauṣadham।
varaṃ tadasakṛt pītamanyathā saṃśayāvaham॥
asa27.45
hared bahūṃścalān doṣānalpānalpān punaḥpunaḥ।
durbalasya mṛdudravyairalpān saṃśamaye ttutān।
kleśayanti ciraṃ te hi hanyurvainamanirhṛtāḥ॥
asa27.46
mandāgniṃ krūrakoṣṭhaṃ ca sakṣāralavaṇairghṛtaiḥ।
sandhukṣitāgniṃ vijitakaphavātaṃ ca śodhayet॥
asa27.47
rūkṣabahvanilakrūrakoṣṭhavyāyāmaśīlinām।
dīptāgnīnāṃ ca bhaiṣajyamavirecyaiva jīryati॥
asa27.48
tebhyo bastiṃ puro dadyāttataḥ snigdhaṃ virecanam।
śakṛnnirhṛtya vā kiñcittīkṣṇābhiḥ phalavarttibhiḥ।
pravṛttaṃ hi malaṃ sigdho vireko nirharetsukham॥
asa27.49
viṣābhighātapiṭakākuṣṭhaśophavisarpiṇaḥ।
kāmalāpāṇḍumehārtān nātisnigdhān viśodhayet॥
asa27.50
sarvān snehavirekaiśca rūkṣaistu snehabhāvitān॥
asa27.51
karmaṇāṃ vamanādīnāṃ punarapyantare'ntare।
snehasvedau prayuñjīta snehamante balāya ca॥
asa27.52
ūṣādibhiryathotkleśya hriyate vāsaso malaḥ।
tathaiva vapuṣaḥ snehasvedamāṣatilādibhiḥ॥
asa27.53
snehasvedāvanabhyasya kuryātsaṃśodhanaṃ tu yaḥ।
dāruśuṣkamivānāme śarīraṃ tasya dīryate॥
asa27.54
sukhaṃ kṣipraṃ mahāvegamasaktaṃ yat pravartate।
nātiglānikaraṃ nāpi hṛdi pāyau ca rukkaram॥
asa27.55
antarāśayagaṃ klinnaṃ kṛtsnaṃ doṣaṃ nirasyati।
virecanaṃ nirūhaṃ vā tattīkṣṇamiti nirdiśet॥
asa27.56
jalāgnikīṭairaspṛṣṭaṃ deśakālaguṇānvitam।
navaṃ mātrādhikaṃ kiñcit tulyavīryaiḥ subhāvitam॥
asa27.57
snehasvedopapannasya tīkṣṇatvaṃ yāti bheṣajam।
ato viparyaye mandaṃ mandatāṃ ca prapadyate॥
asa27.58
tīkṣṇo madhyo mṛdurvyādhiḥ sarvamadhyālpalakṣaṇaḥ।
balāpekṣaṃ hitaṃ teṣu tīkṣṇaṃ madhyaṃ mṛdu kramāt॥
asa27.59
apravartya malān dravyaṃ sātmībhūtaṃ hi jīryati।
vamanaṃ vā virekaṃ vā tasmātsātmyaṃ na yojayet॥
asa27.60
vibhraṃśo viṣavatsamyagyogo yasyāmṛtopamaḥ।
kāle'vaśyaṃ prayojyaṃ ca yasmādyatnena tat pibet॥
asa27.61
buddhiprasādaṃ balamindriyāṇāṃ dhātushtiratvaṃ jvalanasya dīptim।
cirācca pākaṃ vayasaḥ karoti saṃśodhanaṃ samyagupāsyamānam॥
iti saptaviṃśo'dhyāyaḥ॥
athāṣṭaviṃśo'dhyāyaḥ।
asa28.1
athāto bastividhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa28.2
bastiranilapradhāneṣu doṣeṣu prayujyate।
bastinā dīyate bastiṃ vā pūrvamanvetyato bastiḥ॥
asa28.3
sa ca sarvopakramāṇāṃ pradhānatamaḥ śīghraṃ bṛṃhaṇādikāritvādvikṛtāniloccheditvācca॥
asa28.4
anilo hi doṣāṇāṃ netā।
sarvaśarīraceṣṭaikakāraṇam।
pañcātmatayā aṅgapratyaṅgavyāpī।
vidhātā vividhabāhyādhyātmikabhāvānāṃ sargasthitipralayānāṃ hetuḥ mārgatrayajānāmapi rogāṇāmiti॥
asa28.5
sukhatvādeva ca bastirbālavṛddhakṛśasthūlakṣīṇadhātvindriyeṣu ca strīṣu cānilopasargādaprajāsu kṛcchraprajāsucopadiśyate।
tathāgnibalavarṇamedhāsvarāyuḥsukhaprado vayaḥsthāpanaḥ paṅgūrustambhabhagnasaṅkucitānilādhmānaśūlārocakodāvartaparikartikādiṣu hita iti॥
asa28.6
sa tu bastistrividhaḥ।
āsthāpanamanuvāsanamuttarabastiśca।
tatrāsthāpanaṃ doṣadūṣyādyanusāreṇa nānādravyasaṃyogādinirvṛttam।
tasya bhedāḥ।
utkleśanaṃ saṃśodhanaṃ saṃśamanaṃ lekhanaṃ bṛṃhaṇaṃ vājīkaraṇaṃ picchābastirmādhutailikamityādayaḥ।
mādhutailikasya paryāyāḥ yāpano yuktaratho doṣaharaḥ snigdhabasatiriti।
teṣāṃ nāmabhireva svarūpamākhyātam॥
asa28.7
tadvayaḥsthāpanāddoṣasthāpanādvāsthāpanamityucyate śarīrārohaṇāddoṣanirharaṇādacintyaprabhāvatayā yasminnūhāsambhavānnirūha iti॥
asa28.8
anuvāsanaṃ yathārhauṣadhasiddhaḥ snehanārthaḥ snehaḥ snehavidhau sa caturdhābhihitaḥ।
tasya bhedo mātrābastiḥ।
sa peyasnehahrasvamātrātulyaḥ॥
asa28.9
sevyaḥ sadā ca mādhutailikavat।
bālavṛddhādhvabhārayānavyāyāmacintāstrīnityastrīnṛpeśvarasukumāradurbalānilabhagnālpāgnibhirniṣparihāratayā sukho balyo varṇyaḥ sṛṣṭamalo doṣaghnaśca tathāpi tau nājīrṇe yojyau na ca divāsvapnaḥ sevyaḥ।
yataśca so'nnamanuvasannapi na duṣyatyanuvāsaramapi vā dīyata ityanuvāsanam॥
asa28.10
uttarabastirapi snehonuvāsanavacchodhanaṃ nirūhavadapi kecidāhuḥ sa nirūhāduttaramuttareṇa vā mārgeṇa dīyata ityuttarabastiḥ॥
asa28.11
tatrāsthāpyā gulmaplīhānāhaśūlaśuddhātīsārajīrṇajvarapratiśyāyāḍhyarogahṛdayakukṣipārśvagrahaparvābhitāpapārśvayoniśūlāṅgasuptiśoṣakampagauravātilāghavāntrakūjanavātavarcomūtraśukrasaṅgāśmarīśarkarāvṛddhiśukrārtavastanyanāśarajaḥkṣayonmādaretodoṣakrimiṇakoṣṭhaviṣamāgnisaśabdālpālpogragandhotthānādayo doṣabhedīyoktāśca vātavyādhayo viśeṣeṇaite hi paraṃ bastinā nāśamupayānti mūlacchedena vṛkṣavat॥
asa28.12
anāsthāpyāstvatisnigdhotkliṣṭadoṣakṣatoraskātikṛśā nirannāḥ kṛtavamanavirecananasyaprasaktacchardiniṣṭhīvikākāsaśvāsahikkārśobaddhacchidradakāderādhmānālasakaviṣūcikāmātīsārārocakālpāgnigudaśophakuṣṭhamadhumehārtāḥ।
garbhiṇī cāpravṛttāṣṭamamāsā।
tatrātisnigdhotkliṣṭadoṣayordoṣānukleśyodaraṃ mūrcchāṃ śvayathuṃ vā nirūho janayet।
kṣatoraskasyātikṛśasya ca kṣobhamāpannaḥ śarīramāśu pīḍayet।
anirannasya vakṣyate।
kṛtavamanavirekayostu riktaṃ dehaṃ kṣataṃ kṣāra iva dahet।
snehabastistu sadyo'gnimavasādya śleṣmāmayāya syāt॥
asa28.13
kṛtanasyasyāmyavibhraṃśaṃ viṛvtodhvasrotastayā kuryāt।
anuvāsanaṃ tu doṣotkleśam।
prasaktacchardyādīnāṃ vāyurnirūhamūrdhvaṃ nayet।
anuvāsanaṃ ca।
arśasasyāvṛtamārgatvādanāgacchanbastiḥ prāṇān hiṃsyāt।
snehaḥ punararśāṃsyabhiṣyandyādhmānāya syāt।
baddhodarādyādhmānāntānāṃ bhṛśataramādhmānānmṛtyuḥ।
alasakārtādīnāṃ cāmadoṣāt।
arocakārtādīnāṃ yathāsvamāmayavṛddhiḥ।
garbhiṇyāḥ pūrvokto doṣaḥ॥
asa28.14
ya evāsthāpyāsta evānuvāsyāḥ।
rūksātidīptāgrayaḥ kevalānilārtāśca viśeṣeṇa।
ete paramanuvāsa nenāpyāyyante।
mūlasekena vṛkṣavat।
ya evānāsthāpyāsta evānanuvāsyāḥ।
tathā nirannanavajvarapāṇḍurogakāmalāpramehapratiśyāyaplīhakaphodarāḍhyavātavarcobhedārtapītaviṣagarapittakaphābhiṣyandagurukoṣṭhātisthūlaślīpadagalagaṇḍāpacīkrimiṇakoṣṭhāḥ।
tatrātisnigdhādīnāṃ yathāsvamuktāḥ pṛthagdoṣāḥ।
api ca॥
asa28.15
abhukte riktakoṣṭhasya prayuktamanuvāsanam।
saradūragasūkṣmatvaiḥ kṣipramūrdhvaṃ prapadyate॥
asa28.16
tena vāyorjayo na syādvātasthāne hyatiṣṭhatā।
kāyāgnerāśu nāśaśca viśeṣādanivartanāt॥
asa28.17
snehaḥsadyośitāhāraruddhe tvāmāśaye'nilam।
pakvasthaṃ hanti pakvasthaścyavate cānnapākataḥ॥
asa28.18
nirūhaśca samīraśca tīkṣṇavegāvubhāvapi।
tāvannamūrcchitau tīkṣṇāvadho'nnena sahāgatau॥
asa28.19
ūrdhvaṃ vā śakṛtā sārddhaṃ saṃsthitau koṣṭha eva vā।
samalāhāraviṣṭabdhau haretāmāśu jīvitam॥
asa28.20
bhuktavānanuvāsyo'smānna nirūhyastu bhuktavān।
pāṇḍurogārtādīnāṃ doṣānutkleśya snehabastirudaraṃ janayet।
praiśyāyādimatāṃ bhūya eva doṣaṃ vardhayet॥
asa28.21
tayostu netraṃ suvarṇādidhātumaṇiśaṅkhaśṛṅgadantāsthiveṇunalakhadirakadaratiniśatindukādidārusāramayamṛjvakakaśaṃ gopucchākṛtigulikāmukhamūnavarṣavārṣikasaptadvādaśaṣoḍaśavarṣāṇāṃ viṃśatiprabhṛtiṣu ca kramāt pañcaṣaṭsaptāṣṭanavadvādaśāṅgulapramāṇam।
mūle'gre cāturāṅguṣṭhakaniṣṭhikāpariṇāhamardhāggulāt prabhṛtyardhāṅgulapravṛddhatryaṅgulaparyantapraveśamūlacchidram vanamudgamudgamāṣakalāyaklinnakalāyarkakandhuvāhyagracchidram mūlachidrapramāṇāṅgulairagre yathāsvaṃ sanniviṣṭakarṇikaṃ karṇikāntaḥpratibaddhasūtrāntargṛhītāgrapidhānaghanacailavarti।
mūle dvyaṅgulāntarāle karṇikādvayaṃ kārayet।
varṣāntareṣu ca vayobalaśarīrāṇyavekṣya netrapramāṇamutkarṣayet॥
asa28.22
tatojāvivarāhahariṇagomahiṣānyatamajaṃ snehamudgavimṛditaṃ vigatacchidrasirāgranthiskandhaṃ nātivartulaṃ mṛdu dṛḍhaṃ kaṣāyaraktaṃ sukhasaṃsthāpyauṣadhapramāṇa nyubjaṃ vivṛtānanaṃ niveśya bastiṃ karṇakayordṛḍhena sūtreṇa ghanaṃ samaṃ ca badhvā parivarttya punaścānyadvastimukhabandhanārthaṃ sūtramupadhāyānuguptaṃ nidhāpayet॥
asa28.23
bastyabhāve plavanīcchāgalāṅkapādamadhūcchiṣṭopadigdhaghanasūkṣmatāntavānyatamaṃ niveśayet॥
asa28.24
āsthāpanamātrā tu prathame varṣe prakuñcaḥ।
tataḥ paraṃ prativarṣaṃ prakuñcamabhivardhayedāṣaṭprasṛtāt।
tataścordhvaṃ prasṛtābhivṛddhiḥ।
prāptānatītāṣṭādaśasaptatestu dvādaśa prasṛtāḥ।
paraṃ cāto daśaiva।
anye punardvādaśaprasṛtasyāpyaṣṭāvicchanti॥
asa28.25
yathāsvamāsthāpanamātrā pādahīnā mādhutailike prayojyā।
anuvāsane svevamevāsthāpanasya pāda iti॥
asa28.26
athāsthāpanīyamāturaṃ snehasvedopapannaṃ kṛtavamanavirekamāsevitapeyādisaṃsargakramamupajātabalamanuvāsanārhaṃ pūrvamevānuvāsayet।
śītavasantayordivā anyathā rātrāvavekṣya vā doṣādīn।
anyathā hi shehoktāmayaprādurbhāvaḥ॥
asa28.27
dhanvantarīyāḥ punarāhaḥ।
na rātrau praṇayedbastiṃ snehotkleśo hi rātrijaḥ।
ahni sthānasthite doṣe vahnaucannarasānvite॥
asa28.28
sphuṭasrotomukhaṃ dehaṃ sneho yat parisarpati।
alpapittakaphaṃ rūkṣaṃ bhṛśaṃ vātarujārditam॥
asa28.29
bhuktaṃ jīrṇāśanaṃ kāmaṃ rātrāvapyanuvāsayet।
kevalānilanipīḍitaṃ tvaśuddhamapyanirūpitabalaṃ cāpyanuvāsayedātyayikatvāt vyādheḥ।
tasya vidhirvamanādadhikataraṃ kṛtamaṅgalamanusukhamabhyaktamuṣṇāmbusnātaṃ yuktasnehamucitāt pādahīnaṃ dravapūrvaṃ laghūṣṇaṃ sānupānamaśanamaśitavantaṃ kṛtacaṅkramaṇamutsṛṣṭaviṇmūtramaśanārdrahastamaśaṅkanīyaparicārakaṃ nivāte veśmani pratata śayane nātyucchrite svāstṛte īṣadunnamitapādadeśe vāmapāśvana prākśirasaṃ saṃveśayet।
atisnigdhāśino hyubhayamārgasaṃsargāt sneho madamūrcchāgnisādahṛllāsān janayati।
rūkṣāśino viṣṭambhaṃ balavarṇahāniṃ vā।
alpamātradravāśino visṛṣṭaviṇmūtrasya cānāvṛtena tadāvṛtāt vyāpadam।
ciramaśitavato vidāhābhimukhabhaktasya jvaraṃ kuryāt।
yataśca vāmapārśvāśrayāṇi vahnigrahaṇīgudavalāmukhāni tāni tatpārśvaśāyino nimnāni bhavantyatastadauṣadhamaskhalitamāpnoti praveśanirgamāviti।
saṃviṣṭaṃ cainamṛjusthitadehaṃ svabāhūpadhānaṃ prasāritavāmasakthimākuñcitetaraṃ tasyaiva copariprasāritadākṣaṇabāhuṃ kārayet॥
asa28.30
pūrvameva tu vaidyo varttyā supihitāgracchidraṃ netraṃ bhājanasyopari kṛtvā dakṣiṇapādāṅguṣṭhāṅgulībhyāṃ karṇikāyā upariṣṭānniṣpīḍyāvibandhāya śatāhvāsaindhavacūrṇāvacūrṇitaṃ prageva netrasparśāt pūrvavadābhimantritaṃ yathārhaṃ yathārhauṣadhāvipakva sukhoṣṇaṃ bastau snehamāsicyāvalīkocchvāsaṃ nissāritavātabudbudamauṣadhānte sūtreṇa dvistrirvā bastimukhamāveṣṭya dakṣiṇapāṇau netramuparidhāya tiṣṭhet।
tato ghṛtābhyakte pāyau vāmahastapradeśinyābhyaktapraveśapradeśamapanītavartyuttānavāmahastāṅguṣṭhodarapihitāgraṃ madhyamāpradeśinyupagṛhītakarṇikamṛjvanupṛṣṭhavaṃśamanusukhamekamanā lāghavena niṣkampamadrutamavilambitaṃ netramākarṇikaṃ praveśayet।
āturo'pi tadanulomayannavalambeta।
tataśca vaidyo bastimukhaṃ dakṣiṇahastāṅguṣṭhapradośinībhyāmamuñcannetramacālayan hastadvayenottānenaikagrahaṇenaivānilādhiṣṭhānabhūtaṃ kiñcidavaśeṣayan śanaiśśanairavegamanupīḍayet।
anyathā hi vyāpado bhavanti।
tāḥ sasādhanāḥ siddhiṣu vakṣyante॥
asa28.31
anye tu triṃśanmātrāḥ pīḍanakālamāhuḥ।
na ca bastau dīyamāne kṣavakāsahāsajṛmbhāspandanānyācaret।
viṇmūtrānilavege tu netramākṛṣya vegānte śeṣaṃ praṇayet।
ante cottānasya sthijau pāṇitalena tricaturo vārāṃstāḍayet।
tathā tatpārṣṇibhyām।
pādataśca śayyāṃ trirutkṣipet।
sopadhānasya ca prasāritasarvāṅgasya pārṣṇike muṣṭinā hanyāt।
tathā pārṣṇyaṅgulipādatalapiṇḍikāḥ।
sarujaṃ cāṅgaṃ snehena pratilomaṃ vākśatamātraṃ śanairvimṛdnīyāt।
evamāśu sneho na nivartate।
samanugacchati cāsamantātsirāḥ।
tataḥ paraṃ tu snehoktamācārmanuvartate॥
asa28.32
dīptāniṃ ca sāyaṃ laghvannaṃ bhojayet।
naiva cānāgatasnehaṃ dvitīye'hani।
na ca tamanuvāsayet।
āgamanakālastu paro yāmatrayam।
tataḥ paramanāgacchantamahorātramupekṣeta।
tadāpyanivartamāne phalavartibhirlavaṇāranālaprāyairvā tīkṣṇabastibhiḥ śodhayet।
snehavyāpatsiddhiṃ cāvekṣeta।
atiraukṣyādanāgacchannacejjāḍyādyupadravāy syāt tathāpyupekṣyaḥ।
śīghranivṛtte tu vinā malena kevale sneha snehamanyaṃ punaryojayet।
na hyasāvatiṣṭhan kāryakaro bhavati।
sukhoṣitaṃ cainaṃ tathākṛtavamanavirekāsthāpanānyatamaṃ prāyaḥ śuṇṭhīdhānyakvāthamitaraccoṣṇodakaṃ vā snehaśeṣajaraṇāya vātakaphopaśāntaye ca pāyayet॥
asa28.33
tato'nnakāle yathoktamannamaśnīyāt।
na cānuvāsitaṃ peyāṃ pāyayet।
sā hi sasnehakoṣṭhamenamabhiṣyandayati।
punaśca tṛtīye'hanyanuvāsayet pañcame vā।
yadā vā snehapaktiḥ syādataśca dāptāgnirūkṣavātolbaṇavyāyāmanityān pratyaham।
evamamunā krameṇa doṣādyanusāratastricaturaiḥ snehabastibhirupasnigdhaṃ śodhanenāsthāpanena srotoviśuddhyarthamāsthāpayet।
vātādhikyādasnigdhaṃ tu snehanena॥
asa28.34
athainaṃ tṛtīye pañcame vāhani kiñcidāvṛtte mādhyāhne kṛtamaṅgalasvastyayanamabhyaktadehaṃ sveditamutsṛṣṭamalamanāśitaṃ nātikṣudhitamavekṣyāturamāryāvalokitaṃ nāthamāryatārāmātmabhuvaṃ dhātāramaśvināvindramātreyaṃ saptarṣīn kāśirājaṃ videhapatiprabhṛtīnagniveśādīṃśca tantrakārān dīpagandhaphalabalidhūrpairyajña iva prakalpitabhāgān kṛtvauṣadhīvṛddhavaidyadvijātīṃśca saṃpūjya tadvidyasahito doṣauṣadhādibalena yathārhamupakalpayedvastim॥
asa28.35
tatra viṃśatimātrāṇi palānyauṣadhānāṃ madanaphalāṣṭakaṃ ca kvāthakalpena vipacet।
kvāthāccaturthāṃśāṃ snehamanile ṣaṣṭhāṃśaṃ pitte svasthavṛtte cāṣṭamāṃśaṃ tu kaphe।
sarvasya cāṣṭamāṃśaṃ kalkasya syādyāvatā nātyacchasāndratā bhevet।
guḍasya palaṃ yuktyā madhusaindhave yathāyogyaṃ ca śeṣāṇi kalpayet॥
asa28.36
sarvāṇi caikadhyamuṣṇodakakumbhībāṣpābhitaptāni khajamathitāni bastau prakṣipyānuvāsanavannirūhaṃ praṇayet।
nātyuṣṇaśītaṃ nātimṛdutīkṣṇaṃ nātisnigdharūkṣaṃ nātitanusāndraṃ na hīnātimātraṃ nālavaṇātilavaṇaṃ nātyamlaṃ ca।
tatra bāṣpamātrānutāpādauṣadhasya vidāho na bhavati।
khajapramathanāttu kvāthasnehādayaḥ samyak samprayuktāḥ samyageva yogamārabhante।
anyathā punaḥ kvāthādīnāmulbaṇonyatamaṃ yathāsvaṃ doṣamīrayet।
atyuṣṇādīnāṃ tu pṛthagvyāpadaḥ sādhanāni ca siddhiṣūttarakālamupadekṣyante॥
asa28.37
api ca।
tiryakpraṇīte hi na yāti dhārā gude vraṇaḥ syāccalite ca netre।
dattaḥ śanairnāśayameti bastiḥ kaṇṭhaṃ pradhāvedatipīḍitastu॥
asa28.38
stambhaṃ vidhatte'timṛdurhimaśca taptāmlatīkṣṇo bhramadāhamohān।
snigdho'tijāḍyaṃ pavanaṃ tu rūkṣastanvalpamātrālavaṇastvayogam॥
asa28.39
karoti mātrābhyadhiko'tiyogaṃ kṣobha tu sāndraḥ sucireṇa caiti।
dāhātisārau lavaṇo'ti kuryāttasmātsuyuktaṃ samameva dahyāt॥
asa28.40
mātrāṃ tripalikāṃ kuryāt snehamākṣikayoḥ pṛthak।
karṣārdhaṃ māṇimanthasya svasthe kalkapaladvayam॥
asa28.41
sarvadravāṇāṃ śeṣāṇāṃ palāni daśa kalpayet।
mākṣikaṃ lavaṇaṃ snehaṃ kalkaṃ kvāthamiti kramāt॥
asa28.42
āvapeta nirūhāṇāmeṣa saṃyojane vidhiḥ॥
asa28.43
dattamātre tūttānaḥ sopadhāno nirūhavīryeṇa dehavyāptaye tanmanāsthiṣṭhet।
udīrṇavegaścotkuṭiko visṛjet।
āgamanakālastu paro muhūrtaḥ।
tadā hyanāgacchannāśu mṛtyave syāt।
atastatrānulomikaṃ snehakṣāramūtrāmlaṃ snigdhatīkṣṇoṣṇamanyaṃ prayojayet।
phalavartisvedabhayottrāsādīṃśca।
bastivyāpatsiddhiṃ cāvekṣeta॥
asa28.44
svayaṃ nivṛtte tu pūrvavad dvitīyaṃ tṛtīyaṃ caturthaṃ ca dadyādyāvadvā sunirūḍhaḥ syāt॥
asa28.45
tatrādyo'nilaṃ svamārgādapakarṣati।
dvitīyaḥ pittam।
tṛtīyaḥ śleṣmāṇamiti॥
asa28.46
tasya hīnasamyagatiyogāstu viriktavat।
samyaṅnirūḍhaṃ tu koṣṇasalilāvasiktaṃ tanunā jāṅgalarasena bhojayet।
snātāśitasyāsya calā doṣaśeṣāḥ svasthānamāśrayante॥
asa28.47
tataḥ punarvātārtamāturaṃ bṛṃhaṇīyamanyaṃ vā tadvidhamaśitānantaraṃ sāyaṃ vā punaralpalaghvaśitaṃ yathāsvamalilādiṣu daśamūlādisādhitena tailenānuvāsayet।
tasya hīnasamyagatiyogāḥ snehapītavat॥
asa28.48
viśeṣastu samyaganuvāsite kiñcitkālaṃ sthitvā snehaḥ sapurīṣonilānugataḥ pravartata iti।
bhavati cātra॥
asa28.49
evaṃ kaphe snehabastimekaṃ trīn vā prayojayet।
pñca vā sapta vā pitte navaikādaśa vānile॥
asa28.50
punastatopyayugmāṃstu punarāsthāpanaṃ tataḥ।
kaphapittānileṣvannaṃ yūṣakṣīrarasaiḥ kramāt।
asa28.51
vātaghnauṣadhaniṣkvāthatrivṛtāsaindhavairyutaḥ।
bastireko'nile snigdhaḥ svādvamloṣṇo rasānvitaḥ॥
asa28.52
gyagrodhādigaṇakvāthapadmakādisitāyutau।
pitte svāduhimau sājyakṣīrekṣurasamākṣikau॥
asa28.53
āragvadhādiniṣkvāthavatsakādiyutāstrayaḥ।
rūkṣāḥ sakṣaudragomūtrāstīkṣṇoṣṇakaṭukāḥ kaphe॥
asa28.54
trayaśca sannipāte'pi doṣān ghnanti yataḥ kramāt।
nācāryacarakasyāto bastistribhyaḥ paraṃ mataḥ।
na hi doṣaścaturtho'sti punardīyeta yaṃ prati॥
asa28.55
utkleśanaṃ śuddhikaraṃ doṣāṇāṃ śamanaṃ kramāt।
tridhaiva kalpayedbastimityanye'pi pracakṣate।
doṣauṣadhādibalataḥ sarvametat pramāṇayet॥
asa28.56
samyaṅnirūḍhaliṅgaṃ tu nāsaṃbhāvya nivartayet॥
asa28.57
prāksneha ekaḥ pañcānte dvādaśāsthāpanāni ca।
sānvāsanāni karmaivaṃ bastayastriṃśadīritāḥ॥
asa28.58
kālaḥ pañcadaśaikotra prāksneho'nte trayastathā॥
asa28.59
ṣaṭ pañca bastyantāratāḥ yogoṣṭau bastayo'tra tu।
trayo nirūhāḥ snehāśca snehāvādyantayorumau॥
asa28.60
snehabastiṃ nirūhaṃ vā naikamevātiśīlayet।
utkleśāgnivadhau snehānnirūhānmaruto bhayam॥
asa28.61
tasmānnirūḍhaḥ snehyaḥ syānnirūhyaścānuvāsitaḥ।
snehaśodhanayuktyaivaṃ bastikarma tridoṣajit॥
asa28.62
aṣṭādaśāṣṭādaśakān bastīnāṃ yo niṣevate।
vidhinā nā yathoktena sa bhavedajaro'rujaḥ॥
asa28.63
sahasrāyuḥ śrutadharo vītapāpmāmaraprabhaḥ।
vājisyado nāgabalaḥ sthirabuddhīndriyānalaḥ॥
asa28.64
bastau rogeṣu nārīṇāṃ yonigarbhāśayeṣu ca।
dvitrāsthāpanaśuddhebhyo vidadhyādvastimuttaram॥
asa28.65
āturāṅgulamānena tannetraṃ dvādaśāṅgulam।
vṛttaṃ gopucchavanmūlamadhyayoḥ kṛtakarṇikam॥
asa28.66
siddhārthakarpaveśāgraṃ ślakṣṇaṃ hemādisambhavam।
kundāśvamārasumanaḥpuṣpavṛntopamaṃ dṛḍham॥
asa28.67
tasya bastirmṛdulaghurmātrā śuktirvikalpya vā॥
asa28.68
atha snātāśitasyāsya snehabstividhānataḥ।
ṛjoḥ sukhopaviṣṭasya pīṭhe jānusame mṛdau॥
asa28.69
hṛṣṭe meḍhre sthite carjju śanaiḥ srotoviśuddhaye।
mālatīpuṣpavṛntāgrapariṇāhāṃ ghanāmṛjum॥
asa28.70
ślakṣṇāṃ śalākāṃ praṇayettayā śuddhe'nusīvanīm।
āmehanāntaṃ netraṃ ca niṣkampaṃ gudavattataḥ॥
asa28.71
pīḍite'nugate snehe snehabastikramo hitaḥ।
bastīnanena vidhinā dadyāt trīṃścaturo'pi vā॥
asa28.72
anuvāsanavaccheṣaṃ sarvamevāsya cintayet॥
asa28.73
strīṇāmārtavakāle tu yonirgṛhṇātyapāvṛteḥ।
vidadhīta tadā tasmādanṛtāvapi cātyaye॥
asa28.74
yonivibhraṃśaśūleṣu yonivyāpadyasṛgdare॥
asa28.75
netraṃ daśāṅgulaṃ mudgapraveśaṃ caturaṅgulam।
apatyamārge yojyaṃ syāddvyaṅgulaṃ mūtravartmani॥
asa28.76
mūtrakṛcchravikāreṣu bālānāṃ śuktireva tu॥
asa28.77
uttānāyāḥ śayānāyāḥ samyak saṅkocya sakthinī।
ūrdhvajānvāstricaturānahorātreṇa yojayet॥
asa28.78
bastīṃstrirāmatrevaṃ tu snehamātrāṃ vivardhayet।
tryahamevaṃ ca viśramya praṇidadhyāt punastryaham॥
asa28.79
paksādvireko vamite tataḥ pakṣānnirūhaṇam।
sadyo nirūḍhaścānvāsyaḥ saptarātrādvirocitaḥ॥
asa28.80
yathā kusumbhādiyutāttoyādrāgaṃ haret paṭaḥ।
tathā dravīkṛtāddehādbastirnirharate malān॥
iti aṣṭāviṃśo'dhyāyaḥ॥
atha ekonatriṃśo'dhyāyaḥ।
asa29.1
athāto nasyavidhirnāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa29.2
nāsāyāṃ praṇīyamānamauṣadhaṃ nasyam।
nāvanaṃ nastaḥkarmeti ca saṃjñāṃ labhate।
nāsā hi śiraso dvāram।
tatrāvasecitamauṣadhaṃ srotaḥśṛṅgāṭakaṃ prāpya vyāpya ca mūrdhānaṃ netraśrotrakaṇṭhādisirāmukhāni ca muñjādiṣīkāmivāsaktāmūrdhvajatrugatāṃ vaikārikīmaśeṣāmāśu doṣasaṃhatimuttamāṅgādapakarṣati॥
asa29.3
tattu trividhaṃ virecanaṃ bṛṃhaṇaṃ śamanaṃ ca।
teṣāṃ virecanaṃ jatrūrdhvagauravaśophopadehakaṇḍūstambhābhiṣyandapākaprasekavairasyārocakasvarabhedakrimipratiśyāyāpasmāragandhājñānagranthyarbudadadrukoṭhādiṣu śleṣmajeṣu tīkṣṇena snehena śirovirecanadravyairvā siddhena teṣāṃ vā kvāthacūrṇasvarasaistaireva vā yathārhadravaślakṣṇakalkitāloḍitairmadhusaindhavāsavapittamūtrairyathāsvaṃ copadiṣṭairyojyam॥
asa29.4
tatra bhītaklībakṛśasukumāreṣu snehaḥ।
galarogasannipātajvarātinidrāmanovikārakrimiviṣābhipannābhiṣyaṇṇasarpadaṣṭavisaṃjñeṣu śoṣāḥ।
teṣveva bhūyasi doṣe śīghrakāriṇi ca cūrṇaḥ।
sa hi nihito nāsāgra āvegakarataro bhavati॥
asa29.5
bṛṃhaṇaṃ sūryāvartārdhāvabhedakakrimiśirorogākṣisaṅkocaspandatimirakṛcchrāvabodhadantakarṇaśūlanādanāsāmukhaśoṣavākyasaṅgasvaropaghātamanyārogāpatānakāpabāhukanidrānāśādiṣvanilottheṣu snigdhamadhuradravyaistatsiddhairyathāyathaṃ copadiṣṭaiḥ snehairniryāsairdhanvamāṃsarasaraktaiśca॥
asa29.6
śamanamakālavalīpalitakhalatidāruṇakaraktarājīvyaṅganīlikāraktapittādiṣu yathāsvamupadiṣṭaiḥ snehairbheṣajasvarasādibhiḥ kṣīrodakābhyāṃ vā samadoṣe vāṇutaileneti॥
asa29.7
tatra sneho mātrābhedād dvidhā।
marśaḥ।
pratimarśaśca।
virecanaḥ śamano vā nāsayā praṇīyamānaḥ kalko'vapīḍasaṃjño virecanacūrṇastu pradhamanākhyaḥ।
pariśeṣaṃ tu nāvanamavapīḍakasaṃjñam।
kalkīkṛtādauṣadhādavapīḍitaḥ sruto raso'vapīḍa ityapareṣām।
tatra punastīkṣṇe vaiśeṣikī śirovirecanasaṃjñā।
tathānye sarvameva virecanaṃ nasyamityāhuḥ।
sadyaḥ śleṣmavirecanasāmānyāt॥
asa29.8
athāṇutailasya vidhānamucyate।
aṇutailavidhānaṃ tu mañjiṣṭhāmadhukaprapauṇḍarīkajīvakarṣabhakakākolīdvayapayasyāsārivānantānīlotpalāñjanarāsnāviḍaṅgataṇḍulamadhuparṇīśrāvaṇīmedākākanāsāsaralasālabhadradārucandanaḥ supiṣṭairaṣṭaguṇaṃ ṣaḍguṇena payasā tailaṃ pacet।
ghṛtaṃ vā pittolbaṇeṣu doṣeṣu॥
asa29.9
athavā candanāgarupatradārvītvaṅmadhukabalādvayabilvotpalapadmakesaraprapauṇḍarīkaviḍaṅgośīrahrīberavanyatvaṅmustāsāribābṛhatīdvayāṃśumatīdvayajīvantīdevadārusurabhiśatāvarīḥ śataguṇe divye'mbhasi daśabhāgāvaśiṣṭaṃ kvāthayet tatastasya kvāthasya daśamāṃśena samāṃśaṃ tailaṃ sādhayet।
daśame cātra pāke tailatulyamājamapi payo dadyāt।
etadapyaṇutailaṃ pūrvasmādviśeṣeṇendriyadārḍhyakaraṃ keśyaṃ tvacyaṃ kaṇṭhyaṃ prīṇanaṃ bṛṃhaṇaṃ doṣatrayaghnaṃ ca॥
asa29.10
anasyārhāstu bhuktabhaktasnehamadyagaratoyapītapātukāmaśiraḥ snātasnātukāmasirādivyadhasrutaraktamūtritoccāritābhihatakṛtavamanavirekabastikarmagarbhiṇīsūtikānavapratiśyāyaśvāsakāsino'nārtavadurdineṣvapi।
tatra bhuktabhaktasya nasyerito doṣa ūrdhvasrotāṃsyāvṛtya chardiśvāsakāsapratiśyāyān janayet।
snehādipītapātukāmānāmakṣināsāsyasyandopahatitimiraśirorogān।
śiraḥsnātasya śiro'kṣikarṇaśūlakaṇṭharogapīnasahanumanyāstambhārditaśiraḥkampān।
snātukāmasya mūrdhastaimityajāḍyārucipīnasān।
srutaraktasya kṣāmatāmarucimagnisādaṃ ca।
mūtritoccāritayorbhṛśataraṃ vegadhāraṇajān vikārān।
abhihatasya tīvratarāṃ rujam।
kṛtavamanādīnāṃ śvāsakāsasvarendriyahāniśirogauravakaṇḍūkṛmidoṣān।
garbhiṇyā bhaktadveṣajvaramūrcchārdhāvabhedakāḥ syurapatyaṃ ca vyaṅgaṃ vikalendriyamunmādāpasmārayuktaṃ vā।
sūtikāyāḥ srutaraktoktān doṣān।
navapratiśyāyasya srotorodhādduṣṭapratiśyāyakeśaśātakṛmikaṇḍūvicarcikāḥ।
śvāsakāsinorvyādhivṛddhiḥ।
akāle durdine sahasaiva śaityācchirorugvepathustaimityatālunetrakaṇḍūpākamanyāstambhakaṇṭharogapratiśyāyārūṣikāḥ॥
asa29.11
teṣu yathāsvamāyatanaṃ doṣodrekaṃ cāpekṣya snehasvedaśorovaktralepasekatīkṣṇāvapīḍadhūmagaṇḍūṣādīnācaret।
viśeṣeṇa tu garbhiṇī rūkṣe nasyakarmaṇi varṣābhūkākolīkapikacchubhiḥ śṛtaṃ payaḥ pibet।
balāvidāryaṃśumatīmedābhirvā।
ebhireva ca śṛtaṃ haviḥ vātaharasiddhaśca snehaḥ śirobastau karṇapūraṇe ca yojyaḥ।
sarvaṃ ca bṛṃhaṇamannapānam।
bhuktabhaktādiṣvapi cātyayikavyādhyāturamapekṣeta॥
asa29.12
marśapramāṇaṃ tu pradeśinyaṅgulīparvadvayānnimagneddhṛtādyāvat patati sa binduḥ।
amī daśāṣṭau ṣaḍbindava uttamamadhyamakanīyasyo mātrāḥ।
kvāthādīnāmaṣṭau ṣaṭ catvāraḥ।
pradhamanasya tu ṣaḍaṅguladvimukhayā nāḍyāmukhānileritasyākaṇṭhagaterdoṣānurodhataśca punaḥpunaryojanamiti॥
asa29.13
atha nasyārhaṃ naramavyāhatavegaṃ dhautāntarbahirmukhaṃ snigdhasvinnaśirasaṃ nātikṣudhitaṃ prāyogikadhūmapānaviśuddhasrotasaṃ svāstīrṇanivātaśayanasthuttānaśīrṣamīṣadunnatapādaṃ prasāritakaracaraṇaṃ jatrūrdhvaṃ pāṇitāpena punaḥ punaḥ svedayet।
tataḥ kanakarajatatāmrānyatamaśuktisthitaṃ pradeyamauṣadhatribhāgamuṣṇāmbuprataptaṃ kiñcit pralambitaśiraso vāmahastāṅguṣṭhakaniṣṭhikābhyāmākramya nayanapracchādanaṃ caturguṇaṃ vāso madhyamayā nāsāgramunnamayya pradeśinyanāmikābhyāṃ caikaikaṃ nāsāpuṭaṃ paryāyeṇa pidhāyetarasmin nāsāsrotasi dakṣiṇahastena pranāḍyā picunā vānavacchinnamāsiñcet॥
asa29.14
vātapittakaphāmayeṣu krameṇāparāhṇamadhyāhnapūrvāhṇeṣu।
lālāsrāvasuptapralāpadantakaṭakaṭāyanakrathanakṛcchronmīlanapūtimukhakarṇanādatṛṣṇārditaśirorogaśvāsakāsonnidreṣu rātrau।
svasthavṛtte tu śīte madhyāhne śaradvasantayoḥ prāhṇe grīṣme'parāhṇe varṣāsvādityadarśane।
pañcakarmāṇyācarato bastikarmottarakālameva॥
asa29.15
na ca hīnādhikaṃ sakṛdeva sarvamatyuṣṇaśītamatyunnatāvanataśirase saṅkucitagātrāvayavāya deyam।
tatra hīnaṃ doṣamutkleśya na nirharet।
gauravārucikāsaprasekapīnasacchardikaṇṭharogān kuryāt।
adhikamatiyogadoṣān।
sakṛdeva sarvaṃ dattamutsnehanaśirorogapratiśyāyaghrāṇakledānucchvāsoparodhaṃ ca।
atyuṣṇaṃ dāhapākajvararaktāgamaśirorugdṛṣṭidaurbalyamūrcchābhramān।
atiśītaṃ hīnadoṣān।
atyunnataśiraso'pi samyakśiro'pratipadyamānaṃ tāneva। atyavanataśiraso'tidūragamanānmūrchājāḍyakaṇḍūdāhajvarān।
saṅkucitagātrasya samyagdhamanīravyāpnuvaddoṣotkleśaṃ vedanāṃ stambhaṃ vā।
yadi ca nasye dīyamāne bheṣajavegādasātmyatayā vā mūrcchā syāt tataḥ śirovarjaṃ śītāmbhasā siñcet।
na ca nasye niṣicyamāne kopahāsyavyāhāraspandanocchiṅkhanānyācaret।
tathā hi śirorukpratiśyāyakāsatimirakhalatipalitavyaṅgatilakālakamukhadūṣikāṇāṃ sambhavaḥ॥
asa29.16
dattamātre tu nasye karṇalalāṭakeśabhūmigaṇḍamanyāskandhapāṇipādatalānyanusukhaṃ mardayet।
śanaiścocchiṅkhet।
anabhyavaharaṃśca vāmadakṣiṇapārśvayorauṣadhaṃ niṣṭhīvet।
sakaphaṃ hi tadabhyavahṛtamagnimavasādayet।
doṣaṃ ca saṃvardhayet।
ekapārśvaniṣṭhīvanena sarvāḥ sirā bheṣajena samyagvyāpyante।
punaḥ punaścainaṃ svedayedābheṣajadarśanānnochiṅkhenniṣṭhīveccātataścaivameva dvitīyamaṃśamanuṣecayettathā tṛtīyaṃ doṣādibalena vā।
virecane tvavapīḍe doṣabalamapekṣya paścāt snehamanuṣecayet।
nivṛttanasyaṃ caivamunnidramuttānaṃ vākśatamātraṃ śāyayet।
tataḥ punarapyutkliṣṭadoṣaśeṣopaśāntaye vairecanikaṃ yathārhaṃ vā dhūmaṃ pāyayitvoṣṇodakagaṇḍūṣān dhārayet।
athāsya snehoktamācāramādiśet।
atidravapānaṃ ca varjayet।
punaśca tṛtīye'hani nasyamavasecayet।
hidhmāsvaropaghātamanyāstambhāpatānakeṣu śirasi cānilārtyādyabhibhūte pratyahaṃ sāyaṃprātarubhayakālaṃ vā।
anena vidhinā pañca sapta nava vā dināni dadyādāsamyagyogādvā॥
asa29.17
tatra samyaksnigdhe mūrdhani virikte vā sukhocchvāsaniśvāsakṣavathusvapnaprabodhaśirovadanendriyaviśuddhayo bhavanti।
yathoktavyādhyupaśamaśca।
ayogātiyogayostu yathāsvaṃ vātakaphavikārāstānyathāsvameva sādhayet।
anyāṃśca pūrvoktān vikārān॥
asa29.18
pratimarśastu kṣāmakṣatatṛṣṇāmukhaśoṣavṛddhabālabhīrusukumāreṣvapyakālavarṣadurdineṣvapi ca yojyaḥ।
na tu duṣṭapratiśyāyabahudoṣakrimiṇaśiromadyapītadurbalaśrotreṣu।
eṣāṃ hyudīrṇadoṣatvāt tāvatā doṣotkleśo bhavati।
tasya pañcadaśa kālāsteṣāṃ ca guṇāḥ।
prātardatte bhuktavataścānte srotoviśuddhiḥ śirolāghavaṃ manaḥprasādaśca bhavati।
viṇmūtraśirobhyaṅgāñjanakavalānte dṛṣṭiprasādaḥ।
dantadhāvanānte dantadṛḍhatā saugandhyaṃ ca।
adhvavyāyāmavyavāyānte śramaklamasvedastambhanāśaḥ।
divāsvapnānte nidrāśeṣagauravapraṇāśo manaḥprasādaśca।
atihasitānte'nilapraśamaḥ।
charditānte srotolīnaśleṣmavyapohaḥ।
dinānte srotoviśuddhiḥ sukhanidrāprabodhaśca bhavati।
bhavati cātra॥
asa29.19
pramāṇaṃ pratimarśasya bindudvitayamiṣyate।
bindurvā yena cotkleśo nānutkliṣṭasya jāyate॥
asa29.20
niṣṭhyūte yatra vā sneho na sākṣādupalakṣyate।
na nasyamūnasaptābade nātītāśītivatsare॥
asa29.21
na conāṣṭādaśe dhūmaḥ kavalo nonapañcame।
na śuddhirūnadaśame na cātikrāntasaptatau॥
asa29.22
ājanmamaraṇaṃ śastaḥ pratimarśastu bastivat।
marśavacca guṇān kuryāt sa hi nityopasevanāt॥
asa29.23
na cātra yantraṇā nāpi vyāpadbhyo marśavadbhayam।
tailameva ca nasyārthe nityābhyāsena śasyate।
śirasaḥ śleṣmadhāmatvāt snehāḥ svasthasya netare॥
asa29.24
āśukṛccirakāritvaṃ guṇotkṛṣtāvkṛṣṭatā।
marśe ca pratimarśe ca na viśeṣo bhavedyadi।
ko marśaṃ saparīhāraṃ sāpadaṃ ca bhajettataḥ॥
asa29.25
acchapānavicārākhyau kuṭīvātātapasthitī।
anvāsamātrābastī ca tadvadeva ca nirdiśet॥
iti ekonatriṃśo'dhyāyaḥ॥
atha triṃśo'dhyāyaḥ।
asa30.1
athāto dhūmapānavidhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa30.2
dhūmo hi śiro'kṣikarṇaśūlābhiṣyandagauravārdhāvabhedakapīnasakāsaśvāsāsyavairasyaprasekavaisvaryapūtighrāṇamukhahidhmāgalarogadantaśūladaurbalyārucihanumanyāgrahakrimikaṇḍūpāṇḍutvakveśadoṣakṣavathunāśabāhulyatandrātinidrākrathanādijatrūrdhvagatavātakaphavyādhipraśamāya prayujyate।
tathā śiraḥkapālendriyamanobṛṃhaṇaprasādanāya ca॥
asa30.3
śītadravyanirvṛtto'pyagnisaṃyogāduṣṇatayā pittaraktaviruddhaḥ।
sa trividho bhavati।
śamano bṛṃhaṇaḥ śodhanaśca।
tathā kāsaghno vāmano vraṇadhūpanaśca।
tatra śanamaḥ prāyogiko madhyama iti paryāyaḥ।
bṛṃhaṇaḥ snehano mṛduriti।
śodhano virecanastīkṣṇa iti ca॥
asa30.4
adhūmārhāstu viriktadattabastirātrijāgaritābhihataśiromadhudadhidugdhamadyasnehayavāgūviṣapayaḥpītamatsyāśitapāṇḍurogapramehodarādhmānordhvavātatimirarohiṇikāraktapittino'tyuṣṇo'nyepi ca।
eṣāṃ hi bhramajvaraśiro'bhitāpendriyopaghātatāluśoṣapākadhūmāyanacchardimūrchāraktapittārditāni mṛtyuṃ vā dhūmo janayati।
atimātraścānyeṣāmapi॥
asa30.5
tatra vātakaphānyatarasaṃsṛṣṭaṃ pittamupalakṣya yathāsvaṃ sarpiḥkaṣāyapānanasyāsyālepanāñjanapariṣekān snigdharūkṣaśītān prayuñjīta।
etena sarvadhūmopaghātapratikārā vyākhyātāḥ॥
asa30.6
viśeṣatastu sarvasrotogate dhūme bhavantyūṣādhmānanetrarogaśvāsakāsapīnasāṅgasvarasādāmlakāḥ।
tatra ghṛtakṣīrekṣurasadrākṣāśarkaropayogastadvidhaireva vamanam।
kaṭutiktairapi ca nasyagaṇḍūṣāḥ॥
asa30.7
pānakālāstvaṣṭau prāyogikasya niśāmūtraśakṛddantadhācanasvedanasyāhāraśastrakarmāntāḥ।
ekādaśa mṛdoḥ।
kṣutavyavāyahasitacirāsitajṛmbhitamūtraśakṛddantadhāvanatarpaṇapuṭapākaśastrakarmāntāḥ।
pañca tīkṣṇasya nasyāñjanacharditasnānāhassvapnāntāḥ।
eṣu hi kāleṣu vātakaphotkleśo bhavati॥
asa30.8
netraṃ tu bastinetradravyabhavaṃ gopucchākāramagramūlayoḥ kaniṣṭhikāṅguṣṭhapariṇāhaṃ rājamāṣavāhidhūmavartipraveśācchidramṛju trikośaṃ ślakṣṇaṃ śithilaśalākāgarbhaṃ śamanādiṣu kramādāturāṅgulamānena catvāriṃśaddvātriṃśaccaturviṃśatyaṅgulaṃ kuryāt।
kāsaghne vamane ca daśāṅgulam।
vraṇadhūpanārthe'ṣṭāṅgulam kalāyaparimaṇḍalaṃ kulatthavāhi srota iti।
evaṃ hi dhūmo dūrāt pravṛtto netrasya parvacchedādūrdhvaṃ tanutayā ca śanaiḥ śliṣyannabādhako bhavati॥
asa30.9
kāsaghnādiṣu tu netrābhāve nalavaṃśairaṇḍādīnāmanyatamā nāḍīṃ yojayet॥
asa30.10
yathāsvaṃ ca dhūmadravyāṇāṃ kalkena ślakṣṇenākṣamātreṇa dvādaśāṅgulāmiṣīkāmambhasyahorātroṣitāṃ kṛtvā lepayet।
tatra ca navāṅgulagarbhāṃ pañcapralepāmaṅguṣṭhasthūlāṃ yavamadhyāṃ chāyāśuṣkāṃ vartiṃ kṛtvā vigateṣīkāṃ ca snehāktāmaṅgāreṣu pradīpya netramūlacchidre ca nidhāya yathārhaṃ pānāyopanayet॥
asa30.11
atha dhūmārhaḥ sumanā ṛjūpaviṣṭaḥ prākkṛtocchvāsaniśvāso vivṛtauṣṭhadaśano netragraniviṣṭadṛṣṭiḥ paryāyeṇaikaikaṃ nāsāpuṭaṃ pidhāyetareṇākṣipya mukhenotsṛjet।
mukhena tu mukhenaiva।
na nāsayā dṛgvighātabhayāt॥
asa30.12
tatra prāyogikaṃ dvau dvau trīṃstrīn vāpānāṃ strīṃśca paryāyān।
kaṇṭhādūrdhvamutkliṣṭe doṣe pūrvaṃ nāsayā tato mukhena।
kaṇṭhe tu pūrvamāsyena।
paraṃ cāhorātrasya dviḥ pibet॥
asa30.13
snehikaṃ trīṃstrīṃścaturaścaturo vāpānān yāvadbāsrapravṛttistathā sakṛdahorātrasya॥
asa30.14
tīkṣṇaṃ nāsābhyāmeva caturaścaturaścāpānān yāvadvā srotolāghavam।
tathā triścaturvāhorātrasya।
tatrākṣepavisargāvāpānamityāhuḥ॥
asa30.15
kāsaghnaṃ tu cūrṇaṃ guṭikāṃ vā nirdhūmadīptasthirāṅgārapūrṇe susasthite śarāve prakṣipyānyena mūrdhni pravṛttacchidreṇa śarāveṇāpidhāya nidhāya ca tatsrotasi netraṃ kṛtvā mukhenaiva dhūmaṃ pibet।
uraḥprāptaṃ ca mukhenaivodvamet।
praśānte ca dhūme punaḥ kṣipet।
pibeccādoṣaśuddherlāghavādvā॥
asa30.16
tadvadvāmanamapi kṛsarāmanatighanāṃ pītvā pibet।
tadvacca vraṇamapi dhūpayedvaiśadyāya kledavedanopaśamanāya ca॥
asa30.17
dhūmasyāyoge doṣotkleśādrogavṛddhiḥ।
atiyoge prāguktamiti।
bhavati cātra॥
asa30.18
hṛtkaṇṭhendriyasaṃśuddhiḥ śiraso lāghavaṃ śamaḥ।
yatheritānāṃ rogāṇāṃ samyakpītasya lakṣaṇam॥
asa30.19
śamano vātakaphayoḥ saṃsarge svasthakarmaṇi।
bṛṃhaṇo mārute śasto dhūmaḥ saṃśodhanaḥ kaphe॥
iti triṃśo'dhyāyaḥ॥


atha ekatriṃśo'dhyāyaḥ।
asa31.1
athāto gaṇḍūṣādividhimadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa31.2
caturvidho bhavati gaṇḍūṣaḥ।
snaihikaḥ śamanaḥ śodhano ropaṇaśca।
teṣāmādyāstrayaḥ krameṇa vātapittakaphāmayaghnāḥ।
ropaṇastvāsyavraṇaghnaḥ।
śamanaḥ stambhanaḥ prasādano nirvāpaṇa iti paryāyāḥ॥
asa31.3
tatra svādvamlalavaṇoṣṇairauṣadhaiḥ siddho yukto vā nātyuṣṇaḥ sneho māṃsarasastilakalkodakaṃ kṣīraṃ vā snaihikaḥ।
tiktakaṣāyamadhuraśītaiḥ paṭolāriṣṭajambvāmramālatīpallavotpalamadhukakvāthāsitodakakṣaudrakṣīrekṣurasa ghṛtādibhiḥ śamanaḥ।
kaṭvamlalavaṇoṣṇaiḥ śirovirecanadravyaiḥ śuktamadyadhānyāmlamūtrānyatamakalkitāloḍitaiḥ śodhanaḥ।
ropaṇastu kaṣāyamadhuraśītairyathāsvaṃ copadiṣṭaiḥ॥
asa31.4
api ca।
dantaharṣe dantacāle mukharoge ca vātike।
sukhoṣṇamathavā śītaṃ tilakalkodakaṃ hitam॥
asa31.5
gaṇḍūṣadhāraṇe nityaṃ tailaṃ māṃsaraso'thavā।
ūṣādāhānvite pāke kṣate cāgantusambhave॥
asa31.6
viṣe kṣārāgnidagdhe ca sarpirdhāryaṃ payo'thavā।
vaiśadyaṃ janayatyāsye sandadhāti mukhe vraṇān॥
asa31.7
dāhatṛṣṇāprāmanaṃ madhugaṇḍūṣadhāraṇam।
dhānyāmlamāsyavairasyamaladaurgandhyanāśnam॥
asa31.8
tadevālavaṇaṃ śītaṃ mukhaśoṣaharaṃ param।
āśu kṣārāmbugaṇḍūṣo bhinatti śleṣmaṇaścayam॥
asa31.9
atha nivāte sātape sukhopaviṣṭastanmanāḥ svinnamṛditagalakapolalalāṭadeśo varamadhyāvarāṃ kramādvaktrārdhatribhāgacaturbhāgapūraṇīṃ dravamātrāṃ kalkaṃ vā kolapramāṇaṃ kiñcidunnamitāsyo'nabhyavaharan dhārayet।
kavale tu paryāyeṇa kapolau kaṇṭhaṃ ca sañcārayet।
ayameva ca kavalagaṇḍūṣayorviśeṣaḥ॥
asa31.10
mukhe sañcāryate yā tu sā mātrā kavalaḥ smṛtaḥ।
asañcārā tu yā mātrā sa gaṇḍūṣaḥ prakīrtitaḥ॥
asa31.11
punaśca svedamardanānyācaret।
evamutkliṣṭaḥ kapho vaktraṃ pratipadyate।
tāvacca dhāryo yāvat kaphapūrṇakapolatā sravadghrāṇanetratā bheṣajasya vānupahatiḥ kaphena।
evaṃ trīn pañca sapta vā gaṇḍūṣān dhārayet।
yāvadvā samyagdhūmapītaliṅgotpattiḥ।
tasya svāsthyena yogaṃ jāḍyarasājñānāruciprasekopalepairayogaṃ, mukhaśoṣapākaklamārucihṛdayadravasvarasādakarṇanādairatiyogamupalakṣayet।
teṣāṃ yathāsvaṃ pratikurvīta॥
asa31.12
pratisāraṇaṃ tu trividham।
gaṇḍūṣoditānāṃ dravyāṇām।
rasakriyā kalkaścūrṇaśca।
tadabhiṣyandādhimanthagalaśuṇḍikādiṣu yuktyā prayojyam।
atipratisāraṇādūṣāploṣadāhakledaśoṣādayo bhavanti॥
asa31.13
mukhālepo'pi trividho doṣaghno viṣaghno varṇyaśca।
tripramāṇaścaturbhāgatribhāgārdhāṅgulotsedhaḥ।
na cāliptamukho'tibhāṣyahāsyakrodhaśokarodanakhādanāgnyātapadivāsvapnān seveta।
kaṇḍūtvakśoṣapīnasadṛṣṭyupaghātabhayāt।
na ca śuṣyannupekṣitavyaḥ।
śuṣko hi chaviṃ dūṣayati।
tamārdayitvāpanayet।
ālepānte ca mukhamabhyajyāt॥
asa31.14
na tu yojyo rātrijāgaritānīrṇadattanasyārucihanugrahapratiśyāyinām।
samyakprayuktaścākālavalīpalitatimiravyaṅgatilakādīn praśamayati।
svasthasya tu dṛṣṭibalaṃ puṇḍdrīkakāntavaktratāṃ ca karoti॥
asa31.15
mūrdhatailaṃ punaścaturdhā bhidyate।
abhyaṅgaḥ pariṣekaḥ picurbastiriti।
yathottaraṃ te balinaḥ teṣvabhyaṅgādayaḥ prasiddhasvarūpāḥ॥
asa31.16
śirobastividhistu bastiṃ sumṛditaṃ dvimukhaṃ śiraḥpramāṇamākarṇapraveśaṃ dvādaśāṅgulavistāraṃ kuryāt।
atha śuddhatanoḥ sāyaṃ rātrau vā svabhyaktasvinnasya jānusamasopāśrayāsanopaviṣṭasya keśānte ślakṣṇaṃ tryaṅgulaṃ susūkṣmeṇa māṣapiṣṭena sadyaḥ sukhāmbumṛditenobhayataḥ pradigdhaṃ vastrapaṭṭaṃ badhnīyāt।
tatastasyopari sandhāya bastimākarṇaṃ bastimūlaṃ ca dṛḍhamavalīkaṃ samañcailaveṇikayā badhvā punarmāṣapiṣṭenāparisrāvi kṛtvā yathāvyādhidoṣadūṣyahitaṃ siddhamanyatamaṃ snehaṃ susukhoṣṇamāsecayedyāvat keśabhūmeruparyaṅgulam।
tāvacca dhāryo yāvat karṇamukhanāsāsrutirvedanopaśamo vā bhavati।
viśeṣato vātajeṣu vikāreṣu daśamātrāsahasrāṇi।
pittaraktajeṣvaṣṭau।
ṣaṭ kaphajeṣu।
sahasramarogakarmaṇi।
tato'panīte snehe vimucya bastiṃ śirasaḥ skandhagrīvāpṛṣṭhalalāṭādīnyanusukhaṃ mardayet।
uṣṇāmbunā snātaṃ yathārhaṃ bhojayet।
snehoktaṃ cāsyācāramādiśet।
evaṃ trīṇi pañca sapta vā dināni yojayediti।
bhavati cātra॥
asa31.17
tatrābhyaṅgaḥ prayoktavyo raukṣyakaṇḍūmalādiṣu।
arūṃṣikāśirastodadāhapākavraṇeṣu tu॥
asa31.18
pariṣekaḥ picuḥ keśaśātasphuṭanadhūpane।
netrastambhe ca bastistu prasuptyarditajāgare।
nāsāsyaśoṣe timire śiroroge ca dāruṇe॥
asa31.19
kacaśatanasitatvapiñjaratvaṃ paripuṭanaṃ śirasaḥ samīrarogān।
jayati janayatīndriyaprasādaṃ svarahanumūrdhabalaṃ ca mūrdhatailam॥
asa31.20
dhārayet pūraṇaṃ karṇe karṇamūlaṃ vimardayan।
rujaḥ syānmārdavaṃ yāvanmātrāśatamavedane॥
asa31.21
yāvat paryeti hastāgraṃ dakṣiṇaṃ jānumaṇḍalam।
nimeṣonmeṣakālena samaṃ mātrā tu sā smṛtā॥
iti ekatriṃśo'dhyāyaḥ॥
atha dvātriṃśo'dhyāyaḥ।
asa32.1
athāta āścyotanāñjanavidhimadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa32.2
āścyotanaṃ sarvākṣirogeṣvādya upakramaḥ।
nānādravyakalpanayā ca rāgāśrugharṣarugdāhatodabhedapākaśophakaṇḍūghnam।
avyaketesvevaṃguṇameva pakṣmaparihāreṇākṣikeśālepanam।
tañca punarbiḍālakasaṃjñam॥
asa32.3
tayorakālo rātriḥ।
kālastu sarvamaharvedanotpattirvā।
nivātaśaraṇaśayanasthasya viśodhya netramapāṅge bhājanaṃ kṛtvā vāmahastenonmīlya dakṣiṇahastena śuktyavasaktayā picuvartyā daśadvādaśāṣṭau vā bindūn kanīnakadeśe dvyaṅgulādavasecayet।
evamasya na bindupātenākṣitāḍanādrāgādayo jāyante।
āścyotitaṃ ca mṛdunā cailena śodhayet।
anyena coṣṇāmbuplutena vātakaphayoḥ svedayet।
āścyotanaṃ ca tayoḥ koṣṇam।
suśītaṃ pittaraktaviṣeṣu।
tattu nātyarthaṃ tīkṣṇamuṣṇaṃ śītaṃ prabhūtamūnamaparisrāvitaṃ vā yojayet।
atitīkṣṇamuṣṇaṃ vā dāharāgapākadṛṣṭidaurbalyāni karoti।
atiśītaṃ stambhāśrugharṣanistodān।
atimātraṃ kaṣāyavartmatāsaṅkocasphuraṇonmīlanapravātāsahatvagharṣān।
ūnapramāṇaṃ na rogaśāntim।
aparisrutamaśrugharṣavedanāḥ॥
asa32.4
netre ca praṇihitamauṣadhaṃ kośasandhisirāśṛṅgāṭakaghrāṇāsyasrotāṃsi gatvordhvaṃ pravṛttamapavartayati doṣam॥
asa32.5
yadā cāścyotanena pittaśleṣmaśoṇitottheṣu nayanāmayeṣu saṃśodhanairviśuddhasya dūṣikāghanatvapaicchilyakaṇḍūdrekaśvayathumlānatārāgavicchaedaiḥ pakvaliṅgamupalakṣitaṃ bhavati।
tadā netramātrāśraye vyādhāvañjanaṃ prayojyam।
na doṣavegodaye।
na cānirhṛtadoṣe।
tatra hi doṣotkleśena rāgādivṛddhiḥ akṣipākatimirotpattiśca॥
asa32.6
tattu lekhanaṃ ropaṇaṃ snehanaṃ prasādanamiti caturvidhaṃ bhavati।
tatrāmlādibhī rasaiḥ pañcabhiḥ śuklārmādiṣu lekhanam॥
asa32.7
tiktakaṣāyaiḥ sasnehairabhiṣyandeṣu ropaṇam॥
asa32.8
sarpādivasādibhirvātatimirādiṣu snehanam॥
asa32.9
svāduśītaiḥ sasnehairabhiṣyandānte sūryoparāgāśanividyutsampātabhūtāṃpiśācātyadbhutadarśanādyupahatāyāṃ dṛṣṭau svasthavṛtte ca prasādanam॥
asa32.10
prasādana eva cūrṇastīkṣṇāñjanābhisantapte cakṣuṣi prayujyamānaḥ pratyañjanasaṃjñāṃ labhate।
ṣaḍvidhaṃ vā pratirasabhedādañjanam।
dvividhameva vā tīkṣṇaṃ mṛdu ca॥
asa32.11
kalpanā tu trividhā।
piṇḍo rasakriyā cūrṇaśca।
yathāpūrvaṃ te balinastasmāt prabalamadhyābaleṣvāmayeṣukramāttān prayojayet।
tatra piṇḍo hareṇumātrastīkṣṇasya।
rasakriyā viḍaṅgamātrā।
taddviguṇā mṛdoḥ।
cūrṇo dviśalākaḥ।
mṛdostriśalākaḥ॥
asa32.12
pātre tu kuryāt sauvarṇe madhuram।
rājate'mlam।
meṣaśṛṅgamaye lavaṇam।
kāṃsye tiktam।
vaidūryamaye'śmamaye vā kaṭukam।
tāmramaya āyase vā kaṣāyam।
nalaplakṣapadmasphaṭikaśaṅkhādyanyatame śītam।
evamavyāpannaguṇaṃ bhavati।
vartigharṣaṇārthā ca śilātiślakṣṇā nimnamadhyānudgāriṇī pañcāṅgulāyatā tryaṅgulavistīrṇā॥
asa32.13
śalākāḥ pañca kanakarajatatāmralohodbhavā aṅgulī ca।
tatrādye prasādane'ñjane snehane ca।
madhyā lekhane।
antye ropaṇe।
mṛdutvādaṅgulyatra pradhānatamā।
ataḥ saruje'kṣṇi saiva prayojyā।
śeṣā daśāṅgulā rājamāṣasthūlāḥ।
suślakṣṇāstanumadhyā mukhayormukulākārāḥ kalāyaparimaṇḍalāśca॥
asa32.14
athāñjanaṃ nātiśītoṣṇābhravātāyāṃ velāyāmubhayakālaṃ ca yojyam।
tathā satataṃ naiva vā॥
asa32.15
saruje cākṣṇi prāk paścāditarasmin।
anyathāñjanodvegasaṅkucite'ntaḥ samyagauṣadhaṃ nānupraviśet।
tataivamatiśītādiṣu ca yathāsvaṃ doṣotkleśādvikāraparivṛddhiḥ॥
asa32.16
na ca yojyaṃ kruddhabhītaśaṅkitaśokitaśrāntāśitamātraviriktadhūmamadyapītadattanasyarātrijāgaritavegitaruditapipāsita jvaritaccharditārtatāntanetrābhihataśirorujārtaśiraḥsnātānuditādityeṣu।
eṣvañjanādūṣmordhvagaḥ saṃrambhāśruvedanāvilatvoṣārāgadūṣikānistodakṛchronmīlanaśvayathuśukratimirādīn janayet॥
asa32.17
atha samasukhopaviṣṭasyopaviṣṭo vāmāṃguṣṭhena vartmottaramutkṣipya kṛṣṇabhāgasyādhaḥkanīnakādapāṅgaṃ yāvadañjanaṃ nayedanalpamaprabhūtamanatitakṣṇimanacchamasāndramakarkaśamadrutamavilambitamatiryagdṛṣṭyakampitamaghaṭṭitamanātrāntaṃ ca।
cūrṇe tu gatāgataṃ kuryāt।
anyathā hi rāgāśruśukrādyutpattiḥ।
tato'ñjanānugamanāyānunmīlayan śanaiśśanairantaścakṣuḥ sañcārayet।
evamakṣyanugacchati।
vartmanī kiñciccālayet।
na tu sahasonmeṣaṇaniṣpīḍanaprakṣālanāni kuryāt।
bāṣpotkliṣṭadoṣastambhabhayāt।
api ca॥
asa32.18
apetauṣadhasaṃrambhaṃ nirvṛtaṃ nayanaṃ yadā।
vyādhidoṣartuyogyābhiradbhiḥ prakṣālayettadā॥
asa32.19
sacailenātha nayanaṃ savyāṅguṣṭhena dakṣiṇam।
ūrdhvavartmani saṅgṛhya śanaiḥ śodhyaṃ samantataḥ॥
asa32.20
dakṣiṇāṅguṣṭhakenaivaṃ śodhyaṃ savyaṃ ca locanam।
vartmapraptāñjanāddoṣo rogān kuryādato'nyathā॥
asa32.21
tīkṣṇāñjanānte cainaṃ dhūmaṃ pāyayet।
yasyāñjite kaṇḍūjāḍyopadehāḥ syuḥ।
tasya tīkṣṇamañjanaṃ dhūmaṃ vā punaravacārayet।
etadeva durviriktākṣilakṣaṇaṃ sādhanaṃ ca।
ativirekāt santāpanistodaśūlastambhagharṣāśrudāruṇapratibodhakaṣāyavartmatāśirorugdṛṣṭidaurbalyāni।
tatra śītamāścyotanaṃ pratyañjanaṃ vā।
samyagvirekādyathāsvamāmayopaśamaḥ।
sukhonmīlananimīlanavātātapasahatvāni ceti।
bhavati cātra॥
ropaṇādiṣvapi tathā yogādīnanucintayet।
doṣodayānusāreṇa pratikurvīta teṣu ca॥
iti dvātriṃśo'dhyāyaḥ॥
atha trayatriṃśo'dhyāyaḥ।
asa33.1
athātastarpaṇapuṭapākavidhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa33.2
yannayanaṃ paritāmyati parisuṣkaṃ rūkṣaṃ stabdhaṃ jihmaṃ nimnamāvilamavanaddhaṃ śīrṇapakṣma tathā kṛcchronmīlasirotpātasirāharṣarjunaśuṣkatimirābhiṣyandādhimanthānyatovātavātaparyayaśuṣkālpaśophādirogāturamapagatarāgāśrudūṣikāvedanaṃ tatra tarpaṇaṃ yojayet।
na tvaśāntopadrave'kṣṇi nātiśītoṣṇavarṣadurdine na nasyānarheṣu ca।
tadvat puṭapākamapi॥
asa33.3
atha divasasyāṣṭame bhāge gate śeṣe vā nivātātaparayodhūme kṛtanīlapītānyatarayavanike veśmani jīrṇabhaktasya sukhaśayanagatasya uttānasya mṛditamāṣapiṣṭakalkena netrakośād bahirdvyaṅgulocchrāyādhārau parimaṇḍalāvasambādau samāvaparisrāviṇau kṛtvā tatroṣṇodakapravilīnaṃ nimīlite netre yathāsvauṣadhavipakvaṃ kṣīraṃ sarpiḥ sarpirmaṇḍaṃ vāvasecayet।
yāvannimagnānyakṣipakṣmāṇi bhrūromāṇi ca।
tataḥ śanairasyonmeṣamācarato mātrāṃ gaṇayet।
vartmajeṣu vikāreṣu śataṃ sandhijeṣu trīṇi śuklajeṣu pañca kṛṣṇajeṣu sapta dṛṣṭijeṣvaṣṭau sahasramadhimantheṣu।
pratidoṣaṃ tu vāte sahasraṃ pitte ṣaṭ śatāni kaphe pañca svasthakarmaṇi ca॥
asa33.4
tato'syāpāṅgadeśe śalākayā dvāraṃ kṛtvā snehaṃ bhājane srāvayet।
ādhārau cāpanīya yavakalkenākṣikośau pramṛjya sneheritakaphopaśāntaye yathārhaṃ dhūmaṃ pāyayet।
sukhodakaprakṣālitamukhaṃ cainaṃ yathāvyādhi bhojayet।
ātapākāśabhāsvaddarśanāni ca pariharet॥
asa33.5
anena vidhinā pratyahaṃ vāyāvekāntaraṃ raktapittayodrvyantaraṃ kaphe svasthe ca।
yathādoṣotkarṣaṃ saṃsargasannipātayoḥ।
evamekāhaṃ tryahaṃ pañcāhaṃ vā kuryādātṛptervā।
tṛptātṛptātitṛptaliṅgāni tu kramāt svāsthyavātakaphavikārairādiśet॥
asa33.6
yadā tu samyagyogaprāptaṃ tarpaṇaṃ bhavati tadā tadvidheṣveva rogeṣu puṭapākaṃ vidadhyāt।
sa trividhaḥ।
snehano lekhanaḥ prasādanaśca॥
asa33.7
tatra snehanamānūpasādhāraṇamāṃsamedomajjavasābhiḥ tathā svādudravyaiśca kṣīrapiṣṭai rūkṣe'kṣṇi prayojayet॥
asa33.8
lekhanaṃ jāṅgalamṛgapakṣimāṃsayakṛdbhirmuktāpravālaśaṅkhatāmrāyassamudraphenakāsīsasrotojasaindhavādibhiśca lekhanadravyairdadhimastumadhupiṣṭaiḥ snigdhe॥
asa33.9
prasādanīyaṃ tu jāṅgalamṛgapakṣiyakṛddhṛdayamajjavasābhirmadhuradravyaiśca strīstanyakṣīrājyapiṣṭaiḥ।
sa tu vātapittaraktadṛṣṭidaurbalyavraṇanāśanaḥ kaphaviruddhaḥ॥
asa33.10
atha bilvamātraṃ veśavārīkṛtaṃ māṃsapiṇḍaṃ tanmātreṇaivauṣadhapiṇḍena saṃsṛjyairaṇḍavaṭotpalapatraiḥ snehanādiṣu kramādveṣṭayitvā kuśamuñjasūtrānyatamena badhnīyāt।
mṛtpralepanaṃ cātra dvyaṅgulotsedhaṃ kṛtvā dhavadhanvamadhūkanyagrodhakāśmaryarājādanārjunanaktamālapāṭalīnā manyatamaiḥ kāṣṭhaiḥ śakṛtā vā gomahiṣayoḥ pacet।
agnivarṇaṃ cainamapanīya vigatamṛtsūtrapatraṃ kṛtvā vastreṇa pīḍayet।
tena rasena sāyaṃ tarpaṇavat pūrayennetre।
dhārayecca snehane śatadvayaṃ mātrāṇāṃ lekhane śataṃ prasādane trīṇi śatāni॥
asa33.11
tapraṇavadeva dhūmapānaṃ prasādanavarjyam।
sukhoṣṇau ca pūrvau।
śītaḥ prasādanaḥ।
puṭapākastvekāhaṃ dvyahaṃ tryahaṃ vā yojyaḥ।
dviguṇaśca tarpaṇapuṭapākayoḥ parihāraḥ।
baddhākṣaiśca mālatīmallikākusumairnivaset।
tathā pakvātisāre'pi puṭapākasyāyameva vidhiriti।
bhavati cātra ślokaḥ॥
asa33.12
seke'ñjane tarpaṇe ca puṭapāke ca ye gadāḥ।
jāyeran vidhivibhraṃśādyathāsvaṃ tān prasādhayet॥
iti trayastriṃśo'dhyāyaḥ॥
atha catustriṃśo'dhyāyaḥ।
asa34.1
athāto yantraśastravidhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa34.2
manaḥśarīrābādhakarāṇi śalyāni।
teṣāṃ nānāvidhānāṃ śalyānāṃ nānādeśaniviṣṭānāmāharaṇe'bhyupāyo yantrāṇyarśobhagandarādiṣu śastrakṣārāgnyavacāraṇe śeṣāṅgarakṣaṇe ca।
tathā bastipraṇayanādau śṛṅgālābughaṭikādayo jāmbavauṣṭhādīni।
anyānyapi cānekarūpāṇyanekakarmāṇi svasthāturopakaraṇāni।
ataḥ karmavaśātteṣāmiyattāvadhāraṇamaśakyam॥
asa34.3
anye punarekottaraṃ yantraśatamityācakṣate।
iha punaḥ samāsataḥ ṣoḍhā nirdiśyante।
tadyathā svastikasandaṃśatālanāḍīśalākākhyānyanuyantrāṇi ca॥
asa34.4
tatra svastikayantrāṇi kaṅkasiṃhagṛdhrakurarādivividhavyālamukhānyākārānugatābhidhānāni prāyaśo lauhānyaṣṭādaśāṅgulāni।
masūrākāraprāntaiḥ kaṇṭhe kīlairavabaddhāni mūle'ṅkuśavadāvṛttavāraṅgāṇyasthivinaṣṭaśalyoddharaṇārthāni।
teṣāṃ siṃhavyāghrabhujaṅgamakarādimukhāni dṛśyavāraṅgeṣu śalyeṣu prayojayet।
itareṣu tu yathāyogaṃ vraṇākārānurodhena kaṅkakākakurarādimukhāni॥
asa34.5
sanibandhano nirnibandhanaśca ṣoḍaśāṅgulau sandaṃśau dvau bhavataḥ।
tau tvaṅmāṃsasirāsnāyugataśalyoddharaṇārthamupadiśyete।
tathānyaḥ sandaṃśaḥ ṣaḍaṅgulo'rdhāṅgulavistṛto vakradvibāhuraṅguṣṭhāṅguliprāntasamāgamākṛtiḥ sūkṣmaśalyākṣipakṣmavraṇādhimāṃsāharaṇe॥
asa34.6
tadvacca mucuṭī।
sā tu sūkṣmadantarjurdvibhujā mūle rucakanaddhā valayapīḍanāt chinnārmaśeṣagambhīravraṇādhimāṃsāharaṇe॥
asa34.7
tālayantre api dve dvādaśāṅgule matsyagalatālakavadekatālakadvitālake karṇanāḍīśalyāharaṇārthe॥
asa34.8
nāḍīyantrāṇi suṣirāṇyanekaprakārāṇyanekaprayojanānyenakatomukhānyekatomukhāni ca bhavanti।
srotogataśalyadarśanārthamāharaṇārthaṃ kriyāsaukaryārthamācūṣaṇārthaṃ ceti।
tāni srotodvārapariṇāhāni tathāyogapradīrghāṇi ca kuryāt॥
asa34.9
kaṇṭhaśalyadarśanārthaṃ nāḍīṃ daśāṅgulāyatāṃ pañcāṅgulapariṇāhāṃ dvikarṇasya tu vāraṅgasya saṅgrahārthaṃ tricchidramukhāṃ nāḍīṃ tatpramāṇataḥ kuryāt।
tathā catuṣkarṇasya pañcacchidramukhām।
śalyanirghātinīṃ tu padmakarṇikākāraśīrṣāṃ dvādaśāṅgulāṃ tryaṅgulasuṣirām॥
asa34.10
ārśoyantraṃ trividham।
tāmrāyohaimaṃ dāntaṃ śārṅgaṃ vārkṣaṃ vā gostanākāraṃ caturaṅgulāyataṃ hastatalāyatamekaṃ pañcāṅgulāni pariṇāhena puṃsāṃ ṣaṅgulāni strīṇām।
dvicchidraṃ darśanārthamekacchidraṃ karmaṇi।
tathā hi sukhena darśanaṃ śastrakṣārāgnyanatikramaśca।
chidraṃ tu tryaṅgulāyatamaṅguṣṭhodaravistāram। yadaṅgulamavaśiṣṭaṃ tasyādho'rdhāṅgulamupari tathārdhāṅgulocchritodvṛttakarṇikam।
tṛtīyaṃ tu tādṛśameva śamyākhyaṃ pārśvacchidrarahitaṃ pīḍanārtham।
bhagandare tu chidrādūrdhvamoṣṭhamapanīya kurvīta।
tadvacca ghrāṇārśo'rbudayantraṃ nāḍyākāraṃ dvyaṅgulāyatamekacchidraṃ pradeśinīparīṇāham॥
asa34.11
tathāṅgulītrāṇakamaṅgulīpraveśitaṃ kiñcitsthūlavṛttauṣṭhamūrdhvādhaśchidraṃ gostanākṛti caturaṅgulaṃ dāntaṃ śārṅgaṃ vārkṣaṃ vā।
taddṛḍhena sūtreṇa maṇibandhapratibaddhamāsyavisrāvaṇe yojyam॥
asa34.12
yonivraṇadarśane yantraṃ ṣoḍaśāṅgulam।
madhye suṣiraṃ caturbhittaṃ catuśśalākaṃ sañcāriṇyāmudrayordhvaṃ nibaddhamutpalamukulavaktraṃ mūle śalākākramaṇādūrdhvavikāsi ca।
nāḍīvraṇaprakṣālanābhyañjanayantre ṣaḍaṅgule bastiyantrākāre mukhato'karṇike mūlamukhayoraṅguṣṭhakalāyapraveśasrotasī।
dakodare nāḍīmubhayatodvārāṃ picchanāḍīṃ vā yuñjyāt।
snehabastyuttarabastipradhamanadhūmamūtravṛddhiniruddhamaṇiprabhṛtiṣu yathāsvameva yantrāṇyuktāni॥
asa34.13
śṛṅgaṃ tu hrasvamadhyadīrghamaṣṭādaśadvādaśāṅgulāyataṃ tryaṅgulapraveśamukhamagre sarṣapopalacchidraṃ tanucarmanaddhaṃ cūcukākāramukhaṃ ca।
tadvātaviṣaraktāmbuduṣṭastanyacūṣaṇārtham।
śleṣmaraktācūṣaṇārthastvalābuḥ।
sa dvādaśāṅguladīrgho'ṣṭādaśāṅgulapariṇāhastricaturaṅgulavṛttasamucchritamukhaḥ pariveṣṭitadīptakuśabalvajapicugarbhaśca prayojyaḥ।
tadvadeva ca mānakarmābhyāṃ ghaṭī।
sā tu gulmonnamanavilayanārthaṃ ca॥
asa34.14
śalākāyantrāṇyapi nānākṛtīni nānārthāni yathāyogaṃ dairghyapariṇāhāni ca bhavanti।
teṣāmeṣaṇakarmaṇī dve gaṇḍūpadamukhe।
srotogataśalyāharaṇārthe'ṣṭāṅgulanavāṅgule dve masūradalamukhe।
ṣaṭ śaṅkavaḥ।
teṣāṃ vyūhanakriyau dvādaśaṣoḍaśāṅgulau dvāvahiphaṇāmukhau।
tathā cālanārthe daśadvādaśāṅgulau śarapuṅkhamukhau।
āharaṇārthe baḍiśamukhau।
tathā garbhaśaṅkuḥ śaṅkutulyo'ṣṭādaśāṅgulaḥ praṇatāgro mūḍagarbhāharaṇe।
tathā sarpaphaṇāvadevāgravakraṃ tadākhyamaśmaryāharaṇārtham।
tathā dantanirghātanaṃ caturaṅgulaṃ śarapuṅkhamukhaṃ sthūlavṛttaprāntam॥
asa34.15
ṣaṭ kārpāsakṛtoṣṇīṣāṇi vividhavraṇakledakṣārapramārjanakriyāsu।
teṣāmapi dūrāsannaghrāṇavraṇopayoginī ṣaṭ saptāṅgule dve।
pāyau daśadvādaśāṅgule।
karṇaśodhanaṃ sruvamukhamaśvatthapatrāgram।
tathā kṣārāgnikarmārthe jāmbavoṣṭhāni dvādaśāṣṭāṅgulāni kramādvyaṅgulāṅgulārddhāṅgulaphalāni॥
asa34.16
śalākāśca sthūlasūkṣmadīrghahrasvamadhyāḥ।
āntravṛddhau tvardhenduvakrā madhyordhvanirgataśalākāḥ।
dahane nāsārśo'rbudayoḥ kolāsthidalamātramukhā vellitauṣṭhā।
kṣāraviṣauṣadhapraṇidhānāya ca darvyastisro'ṣṭāṅgulā darvyākārāḥ kaniṣṭhikānāmikāmadhyamāṅgulinakhaparimāṇanimnamukhāstathāñjalisaṃsthānāḥ।
uttarabastyañjanādiṣu yathāyathamevopadiṣṭāni॥
asa34.17
anuyantrāṇyayaskāntarajjucarmāntravastrāśmamudgarapāṇipādatalāṅgulijihvādantamukhaśākhānakhabālāśvakālapākaharṣabhayāni॥
asa34.18
etāni dehe sarvasmin dehasyāvayave'pi vā।
sandhau koṣṭhadhamanyāṃ ca yathāyogaṃ prayojayet॥
asa34.19
yantrakarmāṇi tu nirghātanapūraṇabandhanavyūhanaparivartanacālanavivaraṇapīḍanamārgaśodhanavikarṣaṇāharaṇavyathanonnamanavinamanabhañjanonmathanācūṣaṇaiṣaṇadāraṇaujūkaraṇaprakṣālanapradhamanāñjanapramārjanāni bāhulyenacaturviṃśatirbhavanti॥
asa34.20
vivartate sādhvavagāhate ca grāhyaṃ gṛhītvoddharate ca yasmāt।
yantreṣvataḥ kaṅkamukhaṃ pradhānaṃ sthāneṣu sarveṣvadhikāri yacca॥
asa34.21
śastrāṇi tu ṣaḍviṃśatirbhavanti।
tadyathā dantalekhanamaṇḍalāgravṛddhipatrotpalapatrādhyardhadhāramudrikākartarīsarpavaktrakarapatrakuśāpatrāṭīmukhāntarmukhaśarārīmukhatrikūrcakuṭhārikāvrīhimukhaśalākāvetasapatrārākarṇavyadhanasūcīsūcīkūrcakhajaiṣiṇībaḍiśanakhaśastrāṇi ceti।
prāyaśca tāni ṣaḍaṅgulāni sudhmātāvartitāyoghaṭitānyutpalapatranīlāni sugrahāṇi surūpāṇi sudhārāṇi susamāhitamukhāgrāṇyakarālāni pratyekaṃ ca prāyo dvitrāṇi svapramāṇārdhacaturthabhāgaphalāni।
tāni vyādhideśavaśāt prayuñjīta।
teṣāṃ nāmabhirevākṛtayaḥ prāyeṇa yantravadvyākhyātāḥ॥
asa34.22
tatra trayamādyaṃ lekhane।
vṛddhipatrādīni trīṇi pāṭane।
catvāri bhedane।
maṇḍalāgrādīnyaṣṭau chedane।
kuśapatrādīni pañca pracchāne।
kuṭhārikādīni ṣaṭ vyadhane।
teṣāmārāvrīhimukhe bhedane chedane ca।
sūcyaḥ sīvane।
sūcīkūrcaḥ kuṭṭane।
khajo mathane।
eṣiṇyeṣaṇe bhedane ca।
baḍiśo grahaṇe।
nakhaśastramuddharaṇe।
chedyabhedyalekhyapracchāneṣu ca।
iti dvādaśāvidhe śastrakarmaṇyupayogaḥ॥
asa34.23
viśeṣatastu dantalekhanaṃ suprabandhavaccaturasramekadhāraṃ dantaśarkarālekhane।
maṇḍalāgraṃ pradeśinyantarnakhavistṛtaphalaṃ tallekhanacchedanayorvartmarogotsannadantamāṃsadurniviṣṭavraṇagalaśuṇḍikādiṣu prayojyam॥
asa34.24
vṛddhipatraṃ kṣurākāraṃ tattūnnate gambhīre vā śvayathāvṛjusūcyagramiṣṭam।
viparīte tu pṛṣṭhato'vanatadhāram॥
asa34.25
aṅguliśastrakaṃ mudrikānirgatamukhaṃ vṛddhipatramaṇḍalāgrādhyardhadhārānyatamatulyārdhāṅgulāyatadhāraṃ pradeśinīprathamaparvapramāṇārpaṇavṛttamudrikaṃ dṛḍhasūtrapratibandhaṃ kaṇṭharogeṣu prayujyate॥
asa34.26
kartarī tribhāgapāśā vraṇasnāyukeśasūtracchedanārthā।
sarpavaktraṃ vakramardhāṅgulaphalaṃ ghrāṇakarṇārśo'rbudacchedanārtham।
karapatraṃ daśāṅgulaṃ dvyaṅgulavistāraṃ sūkṣmadantaṃ kharadhāraṃ sutsarunibaddhamasthicchedanārtham।
kuśapatrāṭīmukhe dvyaṅgulaphale।
antarmukhamardhacandrākāramadhyardhāṅgulaphalam॥
asa34.27
kuṭhārikā pṛthudaṇḍā godantākārā ardhāṅgulaphalāsthyāśritasirāvyadhārthā।
vrīhimukhamadhyardhāṅgulaphalaṃ māṃsalapradeśasirāvyadhārthaṃ vardhmodaragulmavidradhyādivyadhanabhedanārthaṃ ca।
śalākobhayatomukhī kurabakamukulāgrā tāmramayī liṅganāśavyadhanārthā॥
asa34.28
ārā caturasrārdhāṅgulavṛttamukhā tāvatpraveśā bahalakarṇapālīvyathārthā pakvāmaśophasandehabhedanārthā ca।
karṇavyadhanaṃ tryaṅgulāyatamaṅgulasuṣiraṃ ghanaṃ yūthikāmukulāgram॥
asa34.29
sūcyastisro vṛttā nigūḍhadṛḍhapāśāḥ।
tatra māṃsaleṣvavakāśeṣu tryaṅgulā tryasrā।
sandhyasthivraṇeṣvalpamāṃseṣu ca dvyaṅgulā vṛttā pakvāmāśayayormarmasu ca sārdhadvyaṅgulā dhanurvakrā vrīhimukhā ca॥
asa34.30
sūcīkūrco vṛttaikamūlo'gre sunibaddhasaptāṣṭasūcikaḥ kuṣṭaśvitravyaṅgendraluptasuptādiṣu।
khajastvardhāṅgulāyatāṣṭakaṇṭakamukhastāmro lauho vā nāsābhyantaragataśoṇitamokṣaṇārthaḥ।
eṣaṇyā dve suślakṣṇasparśe tayorekāṣṭāṅgulā gatikothaśalyasrāvavatsu vraṇeṣu suṣirānveṣaṇe।
anyā sūcīsaṃsthānā kṣārāktasūtrapratibaddhā nāḍīnāṃ bhagandaragatīnāṃ ca bhedane।
baḍiśo'tyavanatamukhaḥ sūcītīkṣṇāgro grahaṇe galaśuṇḍikārmādeḥ।
nakhaśastramaṣṭāṅgulamekato'śvakarṇamukhamanyato vatsadantamukhaṃ sūkṣmaśalyod vṛtau॥
asa34.31
aṇuśastrāṇi tu jalaukaḥkṣārāgnisūryakāntakācasphaṭikakurucindanakhaśākaśophālikādikharapatrasamudraphenaśuṣkagomayādīni।
svabuddhyā ca vikalpya vividhāni yantraśastrāṇi tatkarmāṇi copakalpayet।
hasta eva cātra pradhānatamastadadhīnatvādyantraśastrāṇām॥
asa34.32
tatra dīrghahrasvasthūlatanuvakraviṣamagrāhyagrāhiśithilatā ityaṣṭau yantradoṣāḥ।
atrādyāḥ pañca kuṇṭhakhaṇḍakharadhārāścetyaṣṭāveva śastradoṣāḥ।
anyatra karapatrāt॥
asa34.33
tatra kṣāreṇa pāyitaṃ śastraṃ śaraśalyāsthicchedaneṣu udakena māṃsacchedaneṣu।
tailena pāṭanabhedaneṣu sirāvyadhasnāyucchedaneṣu ca prayuñjīta॥
asa34.34
dhārā punaḥ chedanānāṃ māsūrī lekhanānāmardhamāsūrī।
vyadhanānāṃ visrāvaṇānāṃ ca kaiśikī॥
asa34.35
teṣāṃ chedanabhedanalekhanāni vṛntasādhāraṇe bhāge pradeśinīmadhyamāṅguṣṭhaiḥ susamāhito gṛhṇīyāt।
vṛntāgre visrāvaṇāni pradeśinyaṅguṣṭhāṅgulībhyām।
hastatalapracchāditavṛntāgraṃ vrīhimukhaṃ mukhe।
mūleṣvāharaṇārthāni।
pāśasyopari madhye laghusandaṃśaṃ kartarīṃ ca।
śeṣāṇyapi yathāyogaṃ kriyāsaukaryeṇa॥
asa34.36
niśātanī tu teṣāṃ suślakṣṇā śilā māṣamudgaprabhā।
dhārāsaṃsthāpanaṃ ca śālmalīphalakam॥
asa34.37
na cādhigataśāstropyakṛtayogyaḥ subahuśo vāpyadṛṣṭakarmā śastrakarmāṇi pravartteta।
sirāsnāyumarmādivyāptatvāddehasya।
tasmāt saromacarmapuṣpaphalālābutrapusodakapaṅkapūrṇadṛtibastivardhmamāṃsapeśikotpalanālādiṣu yathārhamāharaṇādiyogyāṃ kuryāt।
tathā ghaṭapārśvasrotasyambhobhiḥ pūrṇena netreṇa bastipīḍAnayogyām mṛdumāṃsakhaṇḍeṣvagnikṣārāvacaraṇayogyām।
pustamayapuruṣāṅgapratyaṅgeṣu bandhanayogyām।
api ca॥
asa34.38
yuktakārī bhiṣag bubhūṣuḥ puruṣaṃ saṃpūrṇagātramaviṣahatamadīrghavyādhipīḍitaṃ niṣkṛṣṭadṛṣṭāntramāvahantyāmāpagāyāṃ muñjabalbajaveṣṭitaṃ pañjarasthamaprakāśe deśe kothayet।
taṃ samyakprakuthitaṃ codghṛtyāyatadehaṃ kṛtvośīraveṇukūrcādīnāmanyatamena śanaiśśanairavaghṛṣya tvagādīn sarvāneva bāhyābhyantarānaṅgasirāsnāyvādīnavayavānācāryopadarśitenāgamena cakṣuṣā ca lakṣayet॥
asa34.39
iti śāstreṇa yaddṛṣṭaṃ dṛṣṭaṃ pratyakṣataśca yat।
samāgataṃ tadubhayaṃ bhūyo jñānaṃ vivardhayet॥
asa34.40
syānnavāṅgulavistāraḥ sughano dvādaśāṅgulaḥ।
kṣaumapatrorṇakauśeyadukūlamṛducarmajaḥ॥
asa34.41
vinyastapāśaḥ susyūtaḥ sāntarorṇāsthaśastrakaḥ।
śalākāpihitāsyaśca śastrakośaḥ susañcayaḥ॥
iti catustriṃśo'dhyāyaḥ।
atha pañcatriṃśo'dhyāyaḥ।
asa35.1
athāto jalaukovidhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa35.2
nṛpāḍhyabhīrusukumārabālasthaviranārīṇāmasṛgvisrāvaṇāya jalaukaso yojayet॥
asa35.3
tāstu dvividhāḥ saviṣā nirviṣāśca।
tatra duṣṭāmbusarpamaṇḍūkamatsyādiśavakothamūtrapurīṣajā raktaśvetātikṛṣṇatanusthūlacapalapicchilāḥ sthūlamadhyaromaśāḥ śakrāyudhavadvicitrordhvarājīcitā vā saviṣāḥ।
taddaṃśāddāhaśophapākakaṇḍūpiṭakāvisarpajvaramūrchaśvitrotpattiḥ।
tatra viṣapittaraktaharāṃ kriyāṃ kurvīta।
padmotpalasaugandhikādisugandhivimalavipulasalilaśaivālajāḥ śaivālaśyāvā nīlordhvarājayo vṛttāśca nirviṣāḥ॥
asa35.4
sarvāsāṃ ca paraṃ pramāṇamaṣṭādaśāṅgulāni।
tatra catuṣpañcaṣaḍaṅgulā nṛṣu yojayet।
gajavājiṣvaparāḥ।
tāsu sukumārāstanutvaco'lpaśiraskā bṛhadadharakāyāśca striyaḥ।
viparītāḥ pumāṃso'rdhacandrākṛtipurovṛttāśca।
tatra bahudoṣeṣu cirotthiteṣu cāmayeṣu pumāṃso yojayitavyāḥ।
striyo viparīteṣu।
jalaukasastvārdracarmāhyupāyairgṛhītvā surabhipaṅkagarbhe nave ghaṭe sthāpayet।
śṛṅgāṭakakaśerukaśālūkaśaivālamṛṇālavallūramṛtsnāpuṣkarabījacūrṇaṃ svāduśītaṃ svacchaṃ ca toyamannapānārthe tābhyo dadyāt।
lālādikothaparihārārthamevaṃ ca tryahāt tryahādūrdhvaṃ pūrvamannapānamapanīyānyaddadyāt।
pañcāhācca tadvidha eva ghaṭāntare tāḥ sañcārayet।
tāsāṃ tu duṣṭaśoṇitāsamyagvamanāt pratatapātanācca mūrcchā bhavati।
tāsāmambhobhiḥ pūrṇabhājanasthānāmaceṣṭayāhārānabhilāṣeṇa ca jñātvā tā vivarjayet।
itarāstu haridrāsarṣapakalkāmbhasi muktapurīṣā avantisome takre vā punarāśvāsitā jale sukhopaviṣṭasya saṃviṣṭasya vā mṛdgomayacūrṇābhyāmanusukhaṃ virūkṣya daṃśadeśaṃ yojayet।
alagantīṣu kṣīraghṛtanavanītarudhirānyatamabindūn nyaset pracchedvā।
aśvakhuravacca vaktraṃ niveśyonnataskandhā daśanti।
yadā ca śiśuvacchvasantyo śiraḥspandormivegaiḥ pibanti tadārdravāsasāvacchādayet।
secayeccāmbhasālpālpam।
yathā ca haṃsaḥ kṣīrodakāt kṣīramādatte।
tadvadutkliṣṭe rakte jalaukāḥ prāg duṣṭamasṛk।
yadā ca taddaṃśe todaḥ kaṇḍūrvā tadā śuddharaktarakṣaṇārthamapanayet।
laulyācca daṃśamamuñcantyāḥ kṣaudraṃ lavaṇacūrṇaṃ vā mukhe dadyāt॥
asa35.5
patitāṃ tu taṇḍulakaṇḍanopadigdhagātrāṃ tailalavaṇābhyaktamukhīṃ āpucchādāmukhamanulomaṃ śanaiḥ pīḍayan samyagvāmayet।
tataḥ pūrvavat sannidadhyāt।
saptarātraṃ ca tāḥ punarna pātayet।
aśuddhe tu rakte madhunā guḍena vā daṃśāt kiñcidavaghaṭṭayan srāvayet।
srutaraktasya ca sadyo daṃśaṃ śītābhiradbhiḥ prakṣālya sarpiḥpicunāvaguṇṭhayet।
sthitaraktaṃ cotkliṣṭaśoṇitaśeṣaprasādanāya kaṣāyamadhuraśiśiraiḥ saghṛtaiḥ pradehaiḥ pradihyāt॥
asa35.6
tatra yogādīn sirāvyadhavadupalakṣayet।
pratikurvīta ca।
duṣṭaraktāpagamāt śvayathuśaithilyaṃ dāharāgaśūlopaśamaśca।
raktapittena duṣṭamalābughaṭikābhyāṃ na nirharedagnisaṃyogādvātakaphābhyāṃ ca duṣṭaṃ nirharet।
tathā kaphena na śṛṅgeṇa skannatvāt।
vātapittābhyāṃ tu duṣṭaṃ nirharet।
atha pracchādyāṅgaṃ tanuvastrapaṭalāvanaddhaprāntena śṛṅgeṇācūṣet।
tathā pradīptāpicugarbhābhyāmalābughaṭikābhyāmiti।
bhavanti cātra ślokāḥ॥
asa35.7
gātraṃ badhvoparidṛḍhaṃ rajjvā paṭṭena vā samam।
snāyusandhyasthimarmāṇi tyajanpracchānamācaret॥
asa35.8
adhodeśapravisṛtaiḥ padairuparigāmibhiḥ।
na gāḍhaghanatiryagbhirna pade padamācret॥
asa35.9
pracchānenaikadeśasthaṃ suptaṃ śṛṅgādibhirharet।
grathitaṃ tu jalaukobhirasṛgvyāpi sirāvyadhaiḥ॥
asa35.10
pracchānaṃ piṇḍite vāsyādavagāḍhe jalaukasaḥ।
tvaksthe'lābughaṭīśṛṅgaṃ siraiva vyāpake'sṛji।
vātādidhāma vā śṛṅgajalauko'lābubhiḥ kramāt॥
asa35.11
srutāsṛjaḥ pradehādyaḥ śītaiḥ syādvāyukopataḥ।
satodakaṇḍūḥ śophastaṃ sarpiṣoṣṇena secayet॥
iti pañcatriṃśo'dhyāyaḥ।
atha ṣaṭtriṃśo'dhyāyaḥ।
asa36.1
athātaḥ sirāvyadhavidhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa36.2
bahavo hi raktāvasecanopāyāḥ prāgabhihitāsteṣāmanyeṣāṃ ca virekādīnāmupakramāṇāṃ tatsādhyeṣvāmayeṣu sirāvyadhaḥ pradhānam।
amunā hi te samūlāḥ śoṣamāyānti kedārasetubhedena śālyādaya iva।
tathā ca॥
asa36.3
sirāvyadhaścikitsārdhaṃ saṃpūrṇaṃ vā cikitsitam।
śalyatantre smṛto yadvadbastiḥ kāyacikitsite॥
asa36.4
yathā raktamadhiṣṭhānaṃ vikārāṇāṃ vikāriṇām।
anyanna hi tathā dūṣyaṃ karmedaṃ prathamaṃ tataḥ॥
asa36.5
tatrāmbu śārīramāhārasārabhūtaṃ rasākhyamavikṛtamavikṛtena tejasā rañjitamindragopākāraṃ ca śaśaśoṇitaguñjāphalālaktapadmasuvarṇavarṇaṃ dhautaṃ ca virajyamānaṃ madhuramīṣallavaṇaṃ snigdhamasaṃhatamaśītoṣṇaṃ guru pittaikacayaprakopopaśamaṃ saumyāgreyaṃ prakṛtyā raktamāhuḥ।
tathā doṣam।
dūṣyamiti kecit।
ubhayātmakamanye॥
asa36.6
taccaivaṃvidhameva vidhivadāhāravihārābhyāsādviśuddhaṃ balavarṇasukhāyuṣāṃ yoniḥ।
itarathā punaḥ śaratkālasvabhāvādeva vā praduṣṭamabhiṣyandādhimanthaśuklārmatimiraraktarājīśirastodabhedadāhakaṇḍūkarṇarogamukhapākapūtighrāṇāsyopadehatvagulmaplīhavidradhivīsarpajvararaktapittakuṣṭhapiṭakāślīpadopadaṃśaśaṅkhaśophavātaśoṇitaraktamehakṣudrarogāgnisvaranāśāṅgagauravasādārocakāmlodgāralavaṇāsyatākrodhamohasvedamadamūrchāyasanyāsakampatandrādīnām।
ye ca śītoṣṇasnigdharūkṣādyaiḥ sarvadoṣapratipakṣaiḥ samyagapyupakrāntāḥ sādhyā api na sidhyanti।
te ca raktaprakopajāḥ tasmātteṣvatyudriktaraktavisrāvaṇāya yathāsvaṃ sirāṃ vidhyet॥
asa36.7
na tu snehapītakṛtapañcakarmānyatamagarbhiṇīsūtikājīrṇakāmalāklībonaṣoḍaśātītasaptativarṣābhighātātisrutaraktāduṣṭaraktāsnigdhātisnigdhāsvinnākṣepakapakṣāghātātisāracchardiśvāsakāsodararaktapittārśaḥpāṇḍurogasarvāṅgaśophapīḍitānām।
na cāvyadhanīyāścāyantritānutthitāḥ sirāḥ na tiryaṅna cātiśītoṣṇavarṣavātābhreṣu।
tatra snehapītādiṣu samyagviddhā api sirā na sravantyatisravanti vā samyaksnigdhasvinnasya punardravībhūtā doṣāḥ śoṇitamanupraviṣṭāḥ samyak pracyavante।
na tveṣa niṣedho viṣasaṃsṛṣṭopasargātyayikavyādhiṣu।
pratirogaṃ tu vyadhaṃ prati vibhāgaḥ॥
asa36.8
śironetrarogeṣu lālāṭyāmupanāsyāmapāṅgyāṃ vā karṇarogeṣu paritaḥ karṇau।
nāsārogeṣu nāsāgre।
pratiśyāye tu nāsālalāṭasthāḥ।
mukharogeṣu jihvauṣṭhahanutālugāḥ।
jatrūrdhvagranthiṣu grīvākarṇaśaṅkhamūrdhagāḥ।
apasmāre hanusandhimadhyagāḥ।
unmādetūro'pāṅgalalāṭagāḥ।
vidradhau pārśvaśūle ca pārśvakakṣāstanāntarasthāḥ।
caturthake skandhādhogatāmanyatarapārśvāśrayām।
tṛtīyake'ṃsayorantare trikasandhimadhyagatām।
pravāhikāyāṃ śūlinyāṃ śroṇyāḥ samantāt dvyaṅgule।
nirvṛttopadaṃśaśukravyāpatsu meḍhre।
galagaṇḍaḥ ūrmūlasaṃśritām।
gṛddhrasyāṃ jānusandheruparyadho vā caturaṅgule।
apacyāmindrabasteradhastāt dvyaṅgule।
kroṣṭukaṇīrṣe sakthivātarujāsu ca gulphasyopariṣṭāccaturaṅgule।
ślīpadeṣu yathāsvaṃ vakṣyate।
dāhaharṣacippavātaśoṇitavātakaṇṭakavidārikāpādadārīprabhṛtiṣu pādarogeṣu kṣipramarmaṇa upariṣṭāt dvyaṅgule।
etenetarasakthibāhū vyākhyātau।
viśeṣatastu vāmabhāgābhyantarato bāhumadhye plīhodare।
evameva dakṣiṇe bāhau yakṛdākhye।
tathā kāsaśvāsayorapyādiśanti।
gṛdhrasyāmiva viśvācyām।
bāhuśoṣāpabāhukayorapyeke।
adṛśyamānāsu tvetāsvativṛddhasya vyādheranyavyādhyuktānāmapi yathāsannaṃ vyadhaḥ॥
asa36.9
prāgeva copakalpayecchayanāsanodakumbhavastrapaṭṭādi।
tathā yathālābhaṃ ca tagarailāśītaśivakuṣṭhapāṭhāviḍaṅgabhadradārutrikaṭukāgāradhūmaharidrārkāṅkuranaktamālacūrṇamasṛksrāvaṇāya।
asṛk sthāpanāya ca loddhramadhukapriyaṅgupattaṅgagairikarasāñjanaśālmalīśaṅkhayavagodhūmamāṣacūrṇam।
vaṭAaśvatthāśvakarṇapalāśabibhītakasarjārjunadhanvanadhātakīsālasārārimedatindukatvagaṅkuraniryāsaśrīveṣṭakamṛtkapālamṛṇālāñjanacūrṇam।
kṣaumamaṣīlākṣāsamudraphenacūrṇaṃ vā।
tathānyaccātisrutaraktavyāpatpratīkāropakaraṇam।
sajjopakaraṇo hi vidyo na mohamāpneti॥
asa36.10
atha kṛtasvastyayanamāturaṃ vyādhibalasātmyādyavekṣya snigdhaṃ jāṅgalarasaṃ yavāgūṃ vā pāyayitvā muhūrtamātramāśvāsitaṃ pūrvāhṇe'parāhve vāṅgāratāpoṣṇabāṣpānyatareṇa svinnaṃ jānūcchrite mṛdāvāsane jānunihitakūrparaṃ samasthitapādaṃ pratyādityamupaveśayet।
keśānte ca plotacarmavalkalapaṭṭānyatamena badhnīyāt।
tataścāyatena vastrāṅguṣṭhagarbheṇa muṣṭidvayenāturo yathāsvaṃ manye nipīḍayeddantaiśca dantān।
gaṇḍau cādhmāpayet।
puruṣaścainaṃ pṛṣṭhata ūrdhvasthaḥ vastrakṛkāṭikāntaranyastayanvastraṃ prāṇānabādhamāno yantrayedityeṣo'ntarmukhavarjyānāṃ sirāṇāṃ vyadhane yantravidhiḥ।
tataścāsya vaidyo'ṅguṣṭhaviṣṭabdhayā madhyamayāṅgulyā sirāṃ tāḍayet।
utthitāñca spandamānāṃ sparśadāṃ vābhilakṣya vāmahastena kuṭhārikāmūrdhvadaṇḍāṃ kṛtvā sirāmadhyenyasya lakṣayitvā ca tathaiva ca madhyamayāṅgulyā tāḍayedaṅguṣṭhodareṇa vā pīḍayet।
gūḍabahalatvakpraticchannāyāmaṅguṣṭhapīḍanādunnamanamupalakṣayet।
utkasanena krodhasaṃrambheṇa cāpūryante sirāḥ।
aṅguṣṭhena tu nāsāgramunnamayya vrīhimukhenopanāsikāṃ vidhyet॥
asa36.11
unnamitavidaṣṭāgrajihvasyādho jihvāyāḥ।
vivṛtāsyasya tāluni dantamūle ca।
grīvāsirāsu stanayorupari yantrayet।
udarorasoḥ prasāritoraskasyonnamitaśirasaḥ।
bāhubhyāmavalambamānasya pārśvayoḥ।
unnatameḍhrasya meḍhre।
śroṇipṛṣṭhaskandheṣūnnamitapṛṣṭhasyāvākśirasa upaviṣṭasya।
viśvācīgṛdhrasyoranākuñcite kūrpare jānuni ca sukhopaviṣṭasya gūḍhāṅguṣṭhabaddhamuṣṭervyadhanīyapradeśasyopari caturaṅgule plotādyanyatamena ca badhvā hastasirām।
evamekapādaṃ susaṃsthitaṃ sthāpayitvānyapādamīṣatsaṅkucitaṃ tasyopari nidhāya jānusandheradhohastābhyāmāgulphaṃ nipīḍya pūrvavadbadhvā pādasirāṃ vidhyet।
tatra tatra ca taistairupāyairvikalpya yantrayet॥
asa36.12
tatra māṃsaleṣvavakāśeṣu yavamātraṃ vrīhimukhena।
ato'nyathārdhayavamātraṃ vrīhimātraṃ vā।
asthnāmuparikuṭhārikayārdhayavamātram।
sarvatra cānuttānāvagāḍhamṛjvasaṅkīrṇaṃ marmādyanupaghātisirāmadhye śastramāśu pātayet॥
asa36.13
ekaprahārābhihatā dhārayā yā sravedasṛk।
muhūrtaruddhā tiṣṭhecca samyagviddheti tāṃ viduḥ॥
asa36.14
alpakālaṃ vahatyalpaṃ durviddhā tailacūrṇanaiḥ।
saśabdamatividdhā tu sravedduḥkhena dhāryate॥
asa36.15
samyagviddhānāmapi ca sirāṇāmavahanakāraṇāni mūrchā bhayaṃ yantraśaithilyamatigāḍhatvamatyāśitatā kṣāmatvaṃ kuṇṭhaśastravyadho mūtritoccāritatvaṃ duḥsvinnatā kaphāvṛtavraṇadvāratā ceti।
athāpravṛttikāraṇaṃ yathāsvamupalakṣya pratikuryāt।
tagarādicūrṇena ca tailalavaṇapragāḍhena sirāmukhamavacūrṇayet।
pṛṣṭhamadhye cāturaṃ pīḍayet।
evaṃ sādhu vahati।
samyak pravṛtte kaphānilopaśamanaraktāvicchedanārthaṣmuṇalavaṇatailabindubhiḥ sirāmukhaṃ siñcet॥
asa36.16
agre sravati duṣṭāsraṃ kusumbhādiva pītikā।
samyaksrutvā svayaṃ tiṣṭhecchuddhaṃ taditi nāharet॥
asa36.17
yasya tu sravati rakte mūrchā jāyate tasya vimucya yantraṃ śītasalilārdrapāṇisparśena vyajanavāyunā śrotrasukhena vacasā ca samāśvāsayannupaśamayya mūrchāṃ punaḥ srāvayet।
punarmūrchatyaparedyustryahe'pi vā।
paraṃ tu rudhirāvasecanapramāṇaṃ prasthaḥ।
ato'nyathā vyādhidehartubalamapekṣeta॥
asa36.18
tatra phenilamaruṇaṃ śyāvamacchaṃ rūkṣamaskandi kaṣāyānurasaṃ lohagandhi vegasrāvi śītaṃ ca raktaṃ vātāt।
gṛhadhūmāñjanodakakṛṣṇaṃ pītaṃ haritaṃ visraṃ matsyagandhi kaṭutvānmakṣikāniṣṭamauṣṇyādaskandi sacandrakaṃ gomūtrābhaṃ ca pittāt।
kovidārapuṣpagairikodakāpāṇḍu śītaṃ snigdhaṃ skandi ghanaṃ picchilaṃ tantumad vraṇadvārāvasādi lavaṇarasaṃ vasāgandhi ca kaphāt।
dvandvasaṅkīrṇaṃ saṃsargāt।
kaṃsanīlamāvilaṃ durgandhaṃ ca sannipātāt।
śuddhamuktaṃ prāk।
tataḥ srutaraktasya vyadhamanulomamaṅguṣṭhenoparudhya śanaiśśanairyantramapanīyāśvāsayet।
satailaṃ ca plotaṃ sirāmukhe datvā badhnīyāt।
saṃveśayeccainam॥
asa36.19
atiṣṭhati tu rakte sirāmukhaṃ sandhātuṃ pūrvoktaiścūrṇairavacūrṇyāṅgulyagreṇa pīḍayet।
śālmalyupodakāpicchāṃ vā vraṇamukhe datvā gāḍhaṃ badhnīyāt।
madhūcchiṣṭapraliptaṃ vā paṭṭam।
śītāmbunāvasiñcet।
śītamadhurakaṣāyānnapānasekapradehapravātaveśmabhirvā skandanāyopacaret।
padmakādikvāthaṃ śarkarāmadhumadhuraṃ kṣīramikṣurasameṇahariṇājorabhramahiṣavarāhāṇāmanyatamasya sirāṃ vidhvā rudhiramāmaṃ ghṛtabhṛṣṭaṃ vā pānaṃ dadyāt।
tenaiva vā darbhapādamṛditenānuvāsayet।
snigdhaiśca yūṣarasairbhojayet।
vyadhādanantaraṃ vā punastāmeva sirāṃ vidhyet।
sarvathā cānavatiṣṭhamāne pācanāya kṣāraṃ dadyāt।
saṅkocayituṃ vā sirāmukhaṃ taptaśalākayā dahet।
na ca kṣaṇamapyupekṣeta।
kṣīṇaraktasya hi vāyurmarmāṇyupasaṅgṛhya mūrchāsaṃjñānāśāśiraḥkampabhramamanyāstambhāpatānakahanubhraṃśahidhmāpāṇḍutvabādhiryadhātukṣayākṣepakādīn karoti।
maraṇaṃ vā॥
asa36.20
prāṇaḥ prāṇabhṛtāṃ raktaṃ tatkṣayāt kṣīyate'nalaḥ।
vardhanaṃ cānilastasmādyuktyā bṛṃhaṇamācaret॥
asa36.21
aśuddhaṃ tu raktamaparāhṇe'nyedyurvā punaḥ srāvayet।
tato'pi śeṣaṃ sarvathā vāpyavisrāvyaraktasya śītasekapradehavirekopavāsasnigdhamadhurānnapānaiḥ prasādayet।
māsamātraṃ vā snehādibhirupacarya punarvidhyet।
durvyadhātivyadhakuṭitatiryagvyadhādervyadhadoṣādvyāpado yāḥ syustā yathāsvaṃ sādhayediti।
bhavati cātra॥
asa36.22
unmārgagā yantranipīḍanena svasthānamāyānti punarna yāvat।
doṣāḥ praduṣṭā rudhiraṃ prapannāstāvaddhitāhāravihārabhāk syāt॥
asa36.23
nātyuṣṇaśītaṃ laghu dīpanīyaṃ rakte'panīte hitamannapānam।
tadā śarīraṃ hyanavasthitāsṛgagnirviśeṣāditi rakṣitavyaḥ॥
asa36.24
prasannavarṇendriyamindrithārthānicchantamavyāhatapaktṛvegam।
sukhānvitaṃ puṣṭibalopapannaṃ viśuddharaktaṃ puruṣaṃ vadanti॥
iti ṣaṭtriṃśo'dhyāyaḥ।
atha saptatriṃśo'dhyāyaḥ।
asa37.1
athātaḥ śalyāharaṇavidhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa37.2
trividhā hi gatiḥ śalyānāmūrdhvamadhastiryak ca।
sā punaḥ pratyekamṛjuvakrabhedena dvividhā॥
asa37.3
tatra dhyāmaṃ piṭakācitaṃ śophavedanāvantaṃ muhurmuhuḥ śoṇitāsrāviṇaṃ budbudavadudgataṃ mṛdumāṃsaṃ ca vraṇaṃ saśalyaṃ vidyāt॥
asa37.4
viśeṣatastu tvaggate śalye vivarṇaḥ śopho bhavatyāyataḥ kaṭhinaśca।
māṃsagate śophābhivṛddhiḥ śalyamārgānupasaṃrohaḥ pīḍanāsahiṣṇutā coṣaḥ pākaśca॥
asa37.5
peśyantarasthe śophavarjyaṃ māṃsaprāptavat।
sirāgate sirādhmānaṃ śūlaṃ ca।
snāvagate snāvajālāvakṣepaṇaṃ saṃrambhaścograruk॥
asa37.6
srotogate srotasāṃ svakarmaguṇahāniḥ।
dhamanīsthe saphenaṃ raktamīrayannanilaḥ saśabdo nirgacchatyaṅgapīḍā hṛllāsaśca।
asthigate vividhā vedanāḥ śophaśca॥
asa37.7
sandhigate'sthivacceṣṭoparodhaśca।
asthisandhigate'sthipūrṇatā saṅgharṣo balavāṃśca॥
asa37.8
koṣṭhagate tvāṭopānāhau mūtrapurīṣāhāradarśanāni ca vraṇamukhādbhavanti।
marmagate marmaviddhavat॥
asa37.9
yathāyathaṃ copadiṣṭaiḥ parisrāvaistvagādiṣu śalyamupalakṣayet।
sūkṣmagatiṣu śalyeṣvetānyeva lakṣaṇānyavispaṣṭāni bhavanti॥
asa37.10
śuddhadehānāmanulomasanniviṣṭānyuparuhyante।
doṣaprakopavyavāyavyāyāmābhighātebhyaśca pracalitāni punarābādhayanti॥
asa37.11
tatra tvakpranaṣṭe snigdhasvinnāyāṃ mṛnmāṣayavagodhūmagomayacūrṇamarditāyāṃ tvaci yatra saṃrambho vedanā vā bhavati।
yatra vā styānaṃ sarpirnihitamāśu vilīyate।
pralepo vā śuṣyati।
tatra śalyaṃ jānīyāt।
māṃsapranaṣṭe snehādibhiḥ kriyābhirāturamupapādayet।
karśitasya ca śithilībhūtamanavabaddhaṃ kṣubhyamānaṃ yatra yatra saṃrambhaṃ vedanāṃ vā janayati tatra śalyam॥
asa37.12
evaṃ koṣṭhāstnipeśīvivareṣvapi॥
asa37.13
sirāsrotodhamanīsnāvapraṇaṣṭe khaṇḍacakramaśvayuktaṃ rathamāropyāturaṃ viṣame'dhvani śīghraṃ nayet।
tataḥ saṃrambhādibhirjānīyāt॥
asa37.14
sandhipraṇaṣṭe snehasvedopapannaṃ sandhiṃ prasāraṇākuñcanabandhanapīḍanairupācaran pūrvavadavagacchet।
asthipraṇaṣṭe snigdhasvinnānyasthīni bandhanapīḍanābhyāṃ bhṛśamupacaraṃstadvadupalakṣayet॥
asa37.15
marmapraṇaṣṭe tvananyabhāvānmāṃsādibhyo marmaṇāmuktaṃ parīkṣaṇaṃ bhavati॥
asa37.16
sāmānyalakṣaṇaṃ tūcchritahastiskandhāśvamādrurohaṇadrutayānalaṅghanaplavanavyāyāmairjambhodgārakāsakṣavathuṣṭhīvanahasanaprāṇāyāmairmalaśukrotsargairvā yatra saṃrambho vedanā vā bhavati।
yatra vā svalpe'pyāyāse svāpo gauravaṃ ghaṭṭanaṃ śopho vā syāttatra śalyamādiśet॥
asa37.17
samāsataścaturvidhaṃ śalyaṃ bhavati।
vṛttadvitricaturasrabhedena।
tadadṛśyamānaṃ vṛttasaṃsthānādanumimīta॥
asa37.18
sarvaśalyānāṃ mahatāmāharaṇe dvāvevopāyau pratilomo'nulomaśca॥
asa37.19
tatra pratilomamarvācīnamānayedanulomaṃ parācīnam।
tiryaggataṃ yataḥ sukhāhāryaṃ bhavati।
tataḥ chitvāpaharet॥
asa37.20
pratilomamanuttuṇḍitaṃ chedanīyaṃ pṛthumukhaṃ ca śalyaṃ nirghātayet।
tathā kakṣyāvaṅkṣaṇoraḥparaśukāntarapatitāni॥
asa37.21
naiva cāharedviśalyaghnaṃ marmapraṇaṣṭaṃ vāśophavedanaṃ pākavirahitam॥
asa37.22
atha hastaprāpyaṃ śalyaṃ hastenāharet।
tadaśakyaṃ yathāyathaṃ yantreṇa।
tathāpyaśakyaṃ śastreṇa viśasya tato nirlohitaṃ vraṇaṃ kṛtvāgnighṛtamadhuprabhṛtibhiḥ svedayitvāvadahya tarpayitvā sarpirmadhubhyāṃ badhvācārikamādiśet।
sirāsnāvalagnaṃ śalākāgreṇābhimocyāharet।
hṛdaye'bhivartamānaṃ śalyaṃ śītajalādibhirudvejitasyāharet।
yathāmārgaṃ durāharamanyato'pyevamāharet॥
asa37.23
asthivivarapraṇaṣṭamasthividaṣṭaṃ vāvagṛhya padbhyāṃ puruṣaṃ yantreṇāpakarṣet।
aśakyamevaṃ vā balavadbhiḥ sugṛhītasya yantreṇa grāhayitvā śalyavāraṅgaṃ pratibhujya vā dhanurguṇairekato badhvānyataśca pañcāṅgyā susaṃyatasyāśvasya vaktrakaṭake badhnīyāt।
athainamevaṃ kaśayā tāḍayedyathonnamayañchiro vegena।
śalyamuddharati॥
asa37.24
dṛḍhāṃ vā vṛkṣaśākhāmavanamya tamyāṃ pūrvavad badhvoddharet॥
asa37.25
durbalavāraṅgaṃ tu kuśābhirbadhvā।
śvayathugrastavāraṅgamutpīḍya śvayathum॥
asa37.26
adeśottuṇḍitamaśmamudgaraprahāreṇa vicālya yathāmārgameva॥
asa37.27
karṇavattu yantreṇa vimṛditakarṇaṃ kṛtvā।
nāḍīyantreṇa va bahumukhena yathāsvamupasaṅgṛhya śalākāyantreṇānyena vā pūrvavadāharet।
anulomamakarṇamanalpavraṇamukhamayaskāntena।
pakvāśayagataṃ virecanena॥
asa37.28
vātaviṇmūtragarbhasaṅgaṃ pravāhaṇena duṣṭavātaviṣastanyādīnyāsyaviṣāṇacūṣaṇena॥
asa37.29
kaṇṭhasrotogate tu śalye bisaṃ saktaṃ sūtraṃ kaṇṭhe praveśayet।
atha tadgṛhītaṃ vijñāya śalyaṃ samameva sūtraṃ bisaṃ cākṣipet।
bisābhāve mṛṇāle'pyayameva vidhiḥ।
jātuṣe tu kaṇṭhasakte kaṇṭhe nāḍīṃ praveśayettadā cāgnitaptāṃ sūkṣmamukhīṃ śalākāmatha tāṃ gṛhītaśalyāṃ śītābhiradbhiḥ pariṣicya sthirībhūtāmāharet।
ajātuṣe'pyevameva prataptāṃ jatumadhūcchiṣṭānyatarapradigdhāṃ śalākām।
matsyakaṇṭakamanyadvā tādṛgasthiśalyaṃ kaṇṭhalagnaṃ sūtreṇa sūtraplotena vā veṣṭitayāṃgulyāpaharet।
athavā keśoṇḍukaṃ dṛḍhadīrghasūtrabaddhaṃ dravopahitaṃ pāyayedvāmayecca।
vamataśca śalyaikadeśasaktaṃ sūtraṃ sahasaivākṣipet।
mṛdunā vā dantadhāvanakūrccenāpaharet।
parato vā praṇudet।
vāloṇḍuke vilagne tadvat kaṇṭakam॥
asa37.30
kṣatakaṇṭhaśca triphalācūrṇaṃ madhughṛtasitopetamanukaṇṭhayan lihyāt॥
asa37.31
apāṃ pūrṇaṃ puruṣamavākcirasamavapīḍayeddhunuyādvāmayecca bhasmarāśau vā nikhanyādāmukhāt।
anyathā hyunmārgagāmibhiradbhirādhmānakāsaśvāsapīnasendriyopaghātajvarādayaḥ śleṣmavikārā mṛtyuśca।
tatra yathāsvaṃ kaphe pratikuryāt।
grāsaśalyamambunā praveśayet।
skandhe vā muṣṭinābhihanyāt।
asa37.32
tathā nirbhujya vartma vartmagatamapanīya coṣṇāmbubāṣpasvedaṃ samadhumadhukakvāthena sarpiṣā ca pariṣekaṃ kuryāt।
svayamapi śalyamaśrukṣavathukāsodgāramūtrapurīṣānilairnayanādibhyo'ṅgāvayavebhyaḥ patati॥
asa37.33
kīṭe karṇasrotaḥpraviṣṭe todo gauravaṃ bharabharāyamāṇaṃ ca bhavati spandamāne cāpyadhikaṃ vedanā।
tatra salavaṇenāmbunā madhukayuktena madyena vā sukhoṣṇena pūraṇam।
nirgate ca kīṭe tadutsarjanam।
tatraiva tu mṛte pākakothakledā bhavanti।
teṣu karṇasrāvoktaṃ kuryāt।
pratīnāhoktaṃ ca।
toyapūrṇaṃ karṇaṃ hastonmathitena tailāmbunā pūrayet।
pārśvāvanataṃ vā kṛtvā hastenāhanyānnāḍyā vā cūṣayet।
bhavanti cātra ślokāḥ॥
asa37.34
jāuṣaṃ hemarūpyādidhātujaṃ ca cirasthitam।
ūṣmaṇā prāyaśaḥ śalyaṃ dehajena vilīyate॥
asa37.35
viṣāṇaveṇudārvasthidantavālopalāni tu।
śalyāni na viśīryante śarīre mṛnmayāni ca॥
asa37.36
viṣāṇaveṇvayastāladāruśalyaṃ cirādapi।
prāyo nirbhujyate taddhi pacatyāśu palāsṛjī॥
asa37.37
śalye māṃsāvagāḍhe cet sa deśo na vidahyate।
tatastaṃ mardanasvedaśuddhikarśanabṛṃhaṇaiḥ॥
asa37.38
tīkṣṇopanāhapānānnaghanaśastrapadāṅkanaiḥ।
pācayitvā harecchalyaṃ pāṭanaiṣaṇapīḍanaiḥ॥
asa37.39
śalyapradeśayantrāṇāmavekṣya bahurūpatām।
taistairupāyairmatimān śalyaṃ vidyāttathāharet॥
asa37.40
vraṇe praśānte prānteṣu nātisparśāsahiṣṇuṣu।
alpe śophe ca tāpe ca niḥśalyamiti nirdiśet॥
asa37.41
kāya eva paraṃ śalyaṃ nijadoṣamalāvilaḥ।
śalye śalyaṃ śarādyaṃ tu viśeṣāttena cintyate॥
iti saptatriṃśo'dhyāyaḥ॥
athāṣṭatriṃśo'dhyāyaḥ।
asa38.1
athātaḥ śastrakarmavidhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa38.2
dvividhe hi vyādhāvupāyāpekṣe nija gāgantau vā bheṣajaviṣayātīte śastrakarma prayujyate॥
asa38.3
sa cāmayaḥ prāyeṇa śvayathupūrvako bhavatyataḥ śophāvasthasyaiva vātapittakapharaktasaṃsargasannipātātmakatāmupalakṣya pākabhayādyathāsvamupavāsalepasekāsṛṅmokṣakaṣāyaghṛtapānaśodhanāni prayuñjīta॥
asa38.4
tathāpyanupaśāmyati pravilayanam।
avilīyamāne copanāhanam॥
asa38.5
tatra śophasyāmalakṣaṇamalpatā cālpoṣmarujatvaṃ tvaksavarṇatā sthairyaṃ ca॥
asa38.6
pacyamānastu vivarṇo bastirivātataḥ।
saṃrambhaśūlarāgadāhoṣārucitṛṣṇājvarāratisparśāsahatvānidratāsamanvito viṣyandayati sarpiḥ śoṣayati pradehaṃ sarṣapakalkopalipta iva cimicimāyate pipīlikābhiriva saṃsarpyate pīḍyata iva pāṇinā ghaṭyata ivāṅgulyā tāḍyata iva daṇḍena tudyata iva sūcībhirbhidyata iva śaktibhiśchidyata iva śastreṇa daśyata iva vṛścikairdahyata ivāgnikṣārābhyāṃ mathyata ivomulkena॥
asa38.7
pakve tu gatavegatvaṃ pramlānatā tvakśithilatā valīprādurbhāvaḥ pāṇḍutā madhyonnatatāṅgulyavapīḍitamukte pratyunnamanaṃ bastāvivodakasya pūyasya sañcaraṇaṃ kaṇḍūḥ saṃrambhaśūlādyupaśamaśca॥
asa38.8
śūlaṃ narte'nilāddāhaḥ pitācchophaḥ kaphodayāt।
rāgo raktācca pākaḥsyādato doṣaiḥ saśoṇitaiḥ॥
asa38.9
pāke'tivṛtte suṣirastanutvagdoṣabhākṣitaḥ।
valībhirācitaḥ śyāvaḥ śīryamāṇtanūruhaḥ॥
asa38.10
kaphajeṣu tu śopheṣu keṣucit gambhīratvādraktameva vipacyate।
tataścāspaṣṭaṃ pakvaliṅgaṃ bhavati।
yatra hi tvaksāvarṇyaṃ śītaśophatalparujatāśmavacca ghanatā।
na tatra mohamupeyāt।
taṃ raktapākamityācakṣate॥
asa38.11
athainaṃ samyakpakvamavadhārya bhīruvṛddhabāladurbalaklībakṣīṇagarbhiṇīviṣārditaśastrakṣāmeṣu pākoddhatadoṣeṣu ca piṇḍiteṣu sandhimarmāśriteṣvalpeṣu vā śopheṣu tīkṣṇoṣṇadravyairdāraṇaṃ kurvīta।
itareṣu tu pāṭanam॥
asa38.12
āmapāṭane sirāsnāyuvyāpādanaṃ śoṇitātipravṛttirvedanātivṛddhiravadaraṇaṃ kṣatavisarpo vā syāt।
bhavati cātra॥
asa38.13
piṣṭhan pakve punaḥ pūyaḥ sirāsnāyvasṛṅāmiṣam।
vivṛddho dahati kṣipraṃ tṛṇolapamivānalaḥ॥
asa38.14
yaśchinattyamamajñānādyaśca pakvamupekṣate।
śvapacāviva vijñeyau tāvaniścitakāriṇau॥
asa38.15
prāk śastrādbhojayediṣṭaṃ tīkṣṇaṃ madyaṃ ca pāyayet।
na mūrchatyannasaṃyogānmattaḥ śastraṃ na budhyate॥
asa38.16
anyatra mūḍhagarbhodarāśmarīmukharogebhyaḥ।
athopahṛtayantraśastrakṣārāgnijāmbavauṣṭhapicuplotapatrasūtracarmapaṭṭamadhusnehakaṣāyālepakalkasekodakumbhaśītoṣṇodakakaṭāhavyajanādivraṇopayogisarvopakaraṇamāśritaśayanīyamupasthitasthirasnehabalavadavalambakapuruṣamiṣṭe'hanimuhūrte ca dadhyakṣatānnapānarukmaratnārcitavipraṃ praṇateṣṭadevataṃ kṛtamaṅgalaṃ bhuktavantamāturaṃ prāṅmukhamupaveśya saṃveśya vā yantrayitvā pratyaṅmukho vaidyo marmasirāsnāyusandhyasthidhamanīḥ pariharannanulomaṃ śastraṃ nidadhyādāpūyadarśanāt।
sakṛdevāharecchastramāśu ca॥
asa38.17
mahatsvapi ca pākeṣu dvyaṅgulaṃ śastrapadamuktam।
dvyaṅgulāntaraṃ tryaṅgulāntaraṃ vābhisamīkṣya vivṛtte pradeśe vāmapradeśinyaiṣitvā nātivivṛtte gambhīramāṃsale caiṣaṇyā।
viparīte karīrādinālenātisaṃvṛte sūkaravālena vā॥
asa38.18
yato gatāṃ gatiṃ vidyādutsaṅgo yatra yatra ca।
tatra tatra vraṇaṃ kuryāt suvibhaktaṃ nirāśayam।
āyataṃ ca viśālaṃ ca yathā doṣo na tiṣṭhati॥
asa38.19
śauryamāśukriyā tīkṣṇaṃ śastramasvedavepathū।
asammohaśca vaidyasya śastrakarmaṇi śasyate॥
asa38.20
tatra bhrūgaṇḍalalāṭākṣikūṭauṣṭhadantaveṣṭamanyākaṇṭhajatrukakṣyākukṣivaṅkṣaṇeṣu tiryakcheda iṣṭaḥ।
anyatra tu sirāsnāyūpaghāto'tivedanā cirād vraṇasaṃroho māṃsaskandī ca tiryakchedāt bhavanti॥
asa38.21
tataḥ śastramavacārya śītābhiradbhirāturamāśvāsya samantāt pratipīḍyāṅgulyā vraṇamapi prakṣālya kaṣāyeṇa vraṇāt plotenāmbho'panīya vedanārakṣoghnairguggulvagarusarjarasavacāgaurasarṣapahiṅgulavaṇanimbapatraiḥ saghṛtairvraṇaṃ dhūpayitvā yathāsvamauṣadhena madhughṛtatilakalkaiśca digdhāṃ vatiṃ praṇidhāya kalkena pūrayitvā nātibhṛṣṭayavasaktubhirghṛtāktairbhājanānte'mbhasā dakṣiṇāṅgulībhiḥ sumṛditairavacchādya ghanāṃ kabalikāṃ datvā savyadakṣiṇānyatarapārśve ṛjumanāviddhamasaṅkucitaṃ mṛdupaṭṭaṃ niveśya badhnīyāt॥
asa38.22
vātaśleṣmodbhavāṃstatra dvistrirvā veṣṭayed vraṇān।
sakṛdeva parikṣipya pittaraktābhighātajān॥
asa38.23
śastrakṣatarujāyāṃ tu pratatāyāṃ yaṣṭīmadhukasarpiṣoṣṇena vraṇaṃ siñcet।
udakumbhāccāpo gṛhītvā prokṣayan parito vikīrya parṇaśabaryādibhirasya rakṣāṃ kuryādrakṣo'bhibhavaniṣedhārtham।
tebhyaśca balimupaharet।
dhārayecca śirasā॥
asa38.24
lakṣmīṃ guhāmatiguhāṃ jaṭilāṃ brahmacāriṇīm।
vacāṃ chatrāmaticchatrāṃ dūrvāṃ siddhārthakānapi॥
asa38.25
guggulvādibhirevaṃ śayanāsanādi dvirahno dhūpayet।
tathā snehoktaṃ dinacaryoktaṃ cācāramanuvarteta॥
asa38.26
viśeṣataśca divāsvapnād vraṇe śophakaṇḍūrāgarukpūyavṛddhiḥ॥
asa38.27
strīṇāṃ tu smṛtisaṃsparśadarśanaiścalite srute।
śukre vyavāyajān doṣānasaṃsarge'pyavāpnuyāt॥
asa38.28
bhojayeccainaṃ yathāsātmyaṃ samātītaśāliṣaṣṭikayavagodhūmānyatamaṃ mudgamasūrāḍhakīsatīnayūṣajāṅgalarasopetaṃ jīvantīsuniṣaṇṇakataṇḍulīyakavāstukavārtākapaṭolakāravellakabālamūlaśaśākayuktaṃ dāḍimāmalakasaindhavasahitaṃ sarpiḥsnigdhaṃ laghvalpamuṣṇodakottaraṃ ca।
evamasya samyagaśitaṃ jarāmupaiti।
ajīrṇādanilādīnāṃ vibhramo balavāan bhavet।
tataḥ śopharujāpāka dāhānāhānavāpnuyāt॥
asa38.29
navadhānyamāṣakalāyakulatthaniṣpāvaśimbīśītāmbumadyekṣukṣīrapiṣṭatilavikṛtiśuṣkaśākapiśitaharitaśākāmlalavaṇakaṭukakṣārānūpāmiṣāṇi varjayet॥
asa38.30
vargo'yaṃ navadhānyādirvraṇinaḥ sarvadoṣakṛt।
madyaṃ tīkṣṇoṣṇarūkṣāmlamāśuvyāpādayed vraṇam॥
asa38.31
bālośīraiśca vījyeta nacainaṃ parighaṭṭayet।
na tudennava kaṇḍūyecceṣṭamānaśca pālayet॥
asa38.32
snigdhavṛddhadvijātīnāṃ kathāḥ śṛṇvanmanaḥpriyāḥ।
āśāvān vyādhimokṣāya kṣipraṃ vraṇamapohati॥
asa38.33
punaśca tṛtīye'hani pakṣālanādi pūrvavat vraṇakarma kuryāt।
dvitīye divase mokṣaṇādvigrathito vraṇaścirāduparohatyugrarujaśca bhavati॥
asa38.34
na ca vikeśikāmauṣadhaṃ vātisnigdharūkṣamatiślathamatigāḍhamaślakṣṇaṃ durnyastaṃ vā dadyāt।
atisnehāt kledaḥ।
atiraukṣyāt chedo vedanā ca।
atiślathatvādapariśuddhiḥ।
gāḍhatayā saṃrambha aślakṣṇatvāddurnyāsācca vraṇavartmopagharṣaṇam॥
asa38.35
avaśyaṃ sāśaye vraṇe vikeśikāṃ dadyāt।
saṃpūtimāṃsaṃ sotsaṅgaṃ sagatiṃ pūyagarbhiṇam।
vraṇaṃ śodhayate śīghraṃ sthitā hyantarvikeśikā॥
asa38.36
vyamlaṃ tu pāṭitaṃ śophaṃ pācanaiḥ samupācaret।
bhojanairupanāhaiśca nātivraṇavirodhibhiḥ॥
asa38.37
yastu sīvyo vraṇastatra calāsthiśalyapāṃsutṛṇaromaśuṣkaraktādīnapohya vicchinnapravilambitaṃ māṃsaṃ sandhyasthīni ca yathāsthānaṃ samyak sthāpayitvā sthite rakte yathārhaṃ sūcyopahṛtena snāyusūtravālānyatamena sīvyet।
śaṇāśmantakamūrvātasīnāṃ vā valkaiḥ॥
asa38.38
sīvanavikalpāstu samāsena catvāraḥ।
tadyathā goṣphaṇikātunnasīvanavellitakarajjugranthibandhanamiti।
teṣāṃ nāmabhirevākṛtivibhāgaḥ।
prahāravaśāccopayogaḥ।
na cātisannikṛṣṭāṃ viprakṛṣṭāmatyalpabahugrāhiṇīṃ vā sūcīṃ pātayet।
evaṃ samyaksyūtamavekṣya madhughṛtayuktairañjanamadhukanimbalodhrapriyaṅgusallakīphalakṣaumamaṣīcūrṇairavakīrya pūrvavad bandhādi yojayet॥
asa38.39
asīvyā vaṅkṣaṇavakṣaḥkakṣādiṣu pracaleṣvalpamāṃseṣu ca vāyunirvāmiṇo'ntarlohitaśalyā viṣāgnikṣārakṛtāśca vraṇāḥ॥
asa38.40
sīvyāstu medassamutthitā bhinnalikhitāḥ kaphagranthiralpapālikaḥ karṇaḥ sadyovraṇāśca।
śirolalāṭākṣikūṭakarṇanāsāgaṇḍauṣṭhakṛkāṭikābāhūdarasphikpāyuprajananamuṣkādiṣvacaleṣu māṃsavatsu ca pradeśeṣu॥
asa38.41
kośadāmotsaṅgasvastikānuvellitamuttolīmaṇḍalasthavikāyamakakhaṭvācīnavibandhavitānagoṣphaṇāḥ pañcāṅgī ceti pañcadaśa bandhaviśeṣāḥ।
teṣāṃ nāmabhirevākṛtayaḥ prāyeṇa vyākhyātāḥ॥
asa38.42
tatra kośamaṅgulīparvasu vidadhyāt।
dāma sambādhe'ṅge।
utsaṅgaṃ vilambini।
svastikaṃ sandhikūrcabhrūstanāntarakukṣyakṣikapolakarṇeṣu।
anuvellitaṃ śākhāsu।
muttolīṃ grīvāmeḍhrayoḥ।
maṇḍalaṃ vṛtte'ṅge।
sthavikāmaṅguṣṭhāṅgulimeḍhrāgramūtravṛddhiṣu।
yamakaṃ yamalavraṇayoḥ।
khaṭvāṃ hanuśaṅkhagaṇḍeṣu।
cīnamapāṅgayoḥ।
vibandhamudarorupṛṣṭheṣu।
vitānaṃ mūrdhādau pṛthule'ṅge।
goṣphaṇaṃ nāsauṣṭhacibukasandhiṣu।
pañcāṅgīṃ jatrūrdhvamiti।
yo yasmin pradeśe suniviṣṭo bhavati taṃ tasmin kurvīta।
na tu vraṇasyopari na cābādhakaro yathā syāt॥
asa38.43
bandhastviṣṭo'nile duṣṭe duṣṭe bhagne vraṇeṣu ca।
tatrāntyayordvidhā bandhaḥ savyadakṣiṇabhedataḥ॥
asa38.44
trividhastveva sarvatra gāḍhaślathasamatvataḥ।
kaphavāte ghano gāḍhaḥ pittarakte tanuḥ ślathaḥ॥
asa38.45
vātapitte samo bandhaḥ kaphapittavraṇeṣu ca।
tathā sphikkakṣyāvaṅkṣaṇoruśirassu gāḍhaṃ badhrīyāt।
śākhāvadanakaṇṭhakarṇameḍhramuṣkapṛṣṭhapārśvodarorassu samam।
akṣṇoḥ sandhiṣu ca śithilam॥
asa38.46
vātaśleṣmajeṣu śithilasthāne samam।
samasthāne gāḍham।
gāḍhasthāne gāḍhataram।
tathā śītavasantayostryahāt।
pittarakteṣu tu gāḍhasthāne samam।
samāsthāne śithilam।
śithilasthāne naiva।
tathā śaradgrīṣmayoḥ sāyaṃ prātaśca।
abadhyamānaḥ punardaṃśamaśakatṛṇakāṣṭhapāṃsuśītavātātapādisamparkādvividhopadravopadruto duṣṭavraṇatāmupaiti।
snehaścātra na ciraṃ tiṣṭhati।
bheṣajamacirācchuṣyati।
kṛcchreṇa rohati।
rūḍhe ca vaivarṇyaṃ bhavati।
api ca॥
asa38.47
cūrṇataṃ mathitaṃ bhagnaṃ viśliṣṭamatha pāṭitam।
asthisnāyusirācchinnamāśu bandhena rohati॥
asa38.48
utthānaśayanādyāsu sarvehāsu na pīḍyate।
udvṛttauṣṭhaḥ samutsanno viṣamaḥ kaṭhino'tiruk॥
asa38.49
samo mṛduraruk śīghraṃ vraṇaḥ śudhyati rohati।
sthirāṇāmalpamāṃsānāṃ raukṣyādanuparohatām।
pracchādyamauṣadhaṃ patrairyathādoṣaṃ yathartu ca॥
asa38.50
ajīrṇātaruṇācchidraiḥ samantāt suniveśitaiḥ।
dhautairakarkaśaiḥ kṣīrībhūrjārjunakadambajaiḥ॥
asa38.51
kuṣṭhināmagnidagdhānāṃ piṭakāmadhumehinām।
karṇikāśconduruviṣe kṣāradagdhā viṣānvitāḥ॥
asa38.52
māṃsapāke na baddhavyā gudapāke ca dāruṇe।
śīryamāṇāḥ sarugdāhāḥ śophāvasthāvisarpiṇaḥ॥
asa38.53
arakṣayā vraṇe yasmin makṣikā nikṣipet krimīn।
te bhakṣayantaḥ kurvanti rujāśophāsrasaṃsravān॥
asa38.54
surasādiṃ prayuñjīta tatra dhāvanapūraṇe।
saptaparṇakarañjārkanimbarājādanatvacaḥ॥
asa38.55
gomūtrakalkito lepaḥ sekaḥ kṣārāmbunā hitaḥ।
pracchādya māṃsapeśyā vā vraṇaṃ tānāśu nirharet॥
asa38.56
utpadyamānāsu ca tāsu tāsvavasthāsu doṣādīnapekṣya yathāsvamupakramairupakramet॥
asa38.57
na cainaṃ tvaramāṇaḥ sāntardoṣamupasaṃrohayet।
sa hyalpenāpyavacāreṇāntarutsaṅgaṃ kṛtvā bhūyo vikurute।
tasmātsuśuddhaṃ ropayet॥
asa38.58
rūḍhe'pyajīrṇavyāyāmavyavāyādīnvivarjayet।
māsān ṣaṭ sapta vā nṝṇāṃ vidhireṣa praśasyate॥
asa38.59
itīdaṃ vraṇamāśritya diṅmātramupadarśitam।
uttare vistarastasya vakṣyate sādhanaṃ prati॥
iti aṣṭatriṃśo'dhyāyaḥ॥
athaikonacatvāriṃśo'dhyāyaḥ।
asa39.1
athātaḥ kṣārapākavidhimadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa39.2
kṣāro hi nānauṣadhasamavāyanirvṛtteḥ sarvarasādhiṣṭhānaṃ kaṭukalavaṇarasabhūyiṣṭhastīkṣṇoṣṇo dahanaḥ pācano vidāraṇo vilāyanaḥ śodhano ropaṇaḥ krimyāmamedoviṣāpahaḥ sarvaśastrānuśastrāṇāṃ ca variṣṭhaḥ chedanabhedanapāṭanalekhanakaraṇādyataśca sambādhāvakāśajeṣu duḥkhāvacāraṇīyaśastreṣu nāsārśo'rbudādiṣu śastreṇa cāsidhyastu duṣṭavraṇeṣu bahuśaḥ prakopiṣu prayujyate।
sa dvividho bāhyābhyantaraparimārjanabhedena॥
asa39.3
tatrārśo'rbudabhagandaragranthiduṣṭavraṇanāḍīcarmakīlavartmamukharogakuṣṭhakilāsatilakālakādiṣu bahiḥ parimārjanena।
antaḥparimārjanena tu gulmagarodarāgnisādamalasaṅgaśūlānāhāśmarīśarkarādiṣu sa yathāsvamevopadekṣyate॥
asa39.4
na tūbhayo'pi yojyo bhīrudurbalakṣāmavātapittārditajvarātisārapāṇḍuśirohṛdayarogamehākṣipākatimirārocakāturakṛtavamanavirekartumatīgarbhiṇyudvṛttaphalayonisarvāṅgaśūlaviṣamadyapīteṣu।
marmasirāsnāyusandhitaruṇāsthisevanīdhamanīgalanābhinakhāntaramuṣkaśephasrotassvalpamāṃseṣu ca deśeṣvakṣṇoścānyatra vartmarogāt।
tathā śītoṣṇavarṣadurdinapravāteṣu ca॥
asa39.5
atha bahiḥ parimārjanastrividho madhyo mṛdustīkṣṇaśca।
tasya pākavidhiḥ śaradi śucirupoṣitaḥ śuklavāsāḥ praśaste'hani praśastadeśajātaṃ madhyamavayasamanupahataṃ mahāntaṃ kālamuṣkakaṃ surāpalalasumano'kṣatādibhiścaturdiśaṃ baliṃ kṛtvā pradakṣiṇaṃ cābhyarcyainamadhivāsayet॥
asa39.6
daivatebhyo namastebhyo nivasantīha ye śritāḥ।
gantumarhantyasaṅkruddhāstyaktvemaṃ vāsamavyayam॥
asa39.7
bheṣajārthaṃ grahīṣyāmi sarvaprāṇabhṛtāmimam।
vṛkṣaṃ na lobhānna krodhād brāhmaṇārthe viśeṣataḥ॥
asa39.8
iti।
athāparedyustatra yadyadbhutaṃ vaikṛtaṃ vā kiñcinna paśyettato yugamātramārūḍhe savitari brāhmaṇān vācayitvā taṃ pādapaṃ pūrvāgramuttarāgraṃ vā pātayet।
evaṃ ca pāribhadrapalāśāśvakarṇarājavṛkṣamahāvṛkṣavṛkṣakendravṛkṣāsphotasaptacchadanaktamālatilvakakadalībibhītakāśvamārakapūtīkacitrakārkakākajaṅghāpāmārgāgnimanthān vasante saṅgṛhītāṃśca yavān saśūkanālāṃścatasraśca kośātakīḥ savān samūlaphalapatraśākhān khaṇḍaśaḥ kalpayitvā nātiśuṣkān śilātalasthān nivāte pṛthaṅ nicayīkṛtya muṣkakanicaye ca sudhāśarkarāḥ prakṣipya tilakuntalairādīpayet।
dagdhvā ca śānte'gnau pṛthak sudhāśarkarābhasma kṛtvetarat sarvakṣāradroṇamadhikamuṣkakaṃ salilapalasahasreṇa gavādimūtrapalasahasreṇa cāloḍya mahatā vastreṇa parisrāvayet।
yāvadaccho raktastīkṣṇaḥ picchilaśca jātastadā taṃ kṣāraniṣyandaṃ gṛhītvā bhasma vivarjayet।
tataḥ snehapākavidhinā pācayet।
pacyamāne ca tasmiṃstāḥ sudhābhasmaśarkarāḥ kṣīrabakaṃ śaṅkhanābhicāyase pātre'gnivarṇān kṛtvā tatkṣārācchakuḍavamātre nirvāpya tenaiva ca suślakṣṇaṃ piṣṭvā pratīvāpaṃ dadyāt।
tataśca sutarāṃ darvyāvaghaṭṭayan vipacet yāvacca sabāṣpairbudbudaiḥ samuttiṣṭhet sāndratayā ca darvīpralepī syāttadainamavatāryāyoghaṭe yavaraśau suguptaṃ sthāpayet।
eṣa madhyamaḥ kṣāraḥ॥
asa39.9
mṛdau śarkarādīnnirvāpyāpanayenna tu piṣṭvā kṣipet।
tīkṣṇe tu dantīcitrakalāṅgalikāpūtīkapravālatālapatrībiḍasvarjikākanakakṣīrīhiṅguvacātiviṣāḥ ślakṣṇacūrṇīkṛtā dagdhāśca śaṅkhaśuktīḥ pūrvavat prativāpaṃ dadyāt।
tāṃśca vyādhibalataḥ saptarātrādūrdhvaṃ prayuñjīta।
kṣīṇabale tu balādhānārthaṃ punaḥ kṣārajalamāvapet।
tatranātitīkṣṇo nātimṛduḥ śvetaḥ ślakṣṇaḥ śīghraḥ picchilaḥ śikharī sukhanirvāpyo'lparuganabhiṣyandī ceti daśa kṣārasya guṇāḥ।
daśaiva ca doṣāḥ।
tadyathā।
atyuṣṇo'tiśīto'titīkṣṇo'timṛduratitanuratighano'tipicchilovisarpī hīnauṣadho hīnapākaśceti॥
asa39.10
tatra kṣārakarmaṇyupahāret picuvartiśalākādarvyañjalikāghṛtamadhuśuktatuṣodakamastukṣīrodakaśītapradehaśayanāsanādīni।
atha kṣārārhasyopaviṣṭasya saṃviṣṭasya vāptaparicārakagṛhītasya vyādhiṃ chitvāvalikhya pracchāya vā picuplotānyatarāvaguṇṭhitayā śalākayā kṣāraṃ pātayet।
tato mātrāśatamupekṣeta।
vartmaroge tu nirbhujya vartmanī picunā madhūcchiṣṭena vā kṛṣṇabhāgaṃ pracchādya padmapatratanuḥ kṣāralepaḥ।
ghrāṇajeṣu tvarśo'rbudeṣvādityābhimukhasyonnamayya nāsikāmupekṣyāśca pañcāśanmātrāḥ।
tadvacchrotrajeṣu।
gudārśassu pāṇinā yantradvāraṃ pidhāya dhārayenmātrāśatameva।
tataḥ pramārjanena pramṛjya kṣāraṃ samyagdagdhamavekṣya nirvāpayetsarpirmadhubhyāṃ śuktatuṣodakamastukṣīrādibhiśca।
tataḥ paraṃ śītamadhuraiḥ saghṛtaiḥ pradihyāt।
abhiṣyandīni bhojyāni bhojyāni kledanāya ca।
sthiramūlatvāttu yadi kṣāradagdhaṃ na viśīryate tato dhānyāmlabījamadhuyaṣṭikāyuktaistilairālepayetsuvarṇakṣīrīyutairvā trivṛdviḍaṅgasāravadbhirvā।
mālatīvṛṣāṅkolanimbāsphotapaṭolīkaravīrapatrakvāthena vraṇaprakṣālanam।
eṣāmeva ca kalkakvāthe siddhaṃ sarpistailaṃ vā ropaṇam।
nāgapuṣpamañjiṣṭhācandanatilaparṇikāsu vā।
yathāvyādhidoṣaṃ ca vraṇamupakramet।
tilāḥ sayaṣṭimadhukā ropaṇe cāsya pūjitāḥ॥
asa39.11
tatra pakvajāmbavasaṅkāśamavasannamīṣadyathāsvavikāropaśāntau ca samyagdagdhaṃ bhavati।
tadviparyayeṇa todakaṇḍūjāḍyādibhiścadurdagdham।
tatra punaḥ pātayet।
ūṣādāharāgaśophajvarapākavisarpaśirorogavātapittakopairatidagdham।
api ca।
netre'tiyogādvartmanirbhedenendriyabhraṃśaḥ।
ghrāṇe nāsāvaṃśataruṇāsthidaraṇaṃ saṅkoco gandhājñānaṃ ca।
tadvacchotrādiṣvapi ca yathāsvaṃ vyāpat।
gude viṇmūtrarodho'tīsāraḥ puṃstvopaghāto gudavidaraṇācca mṛtyurvā sarvadā vā śophatodavedanāsrāvāḥ।
śakṛnmūtravātavidhāraṇāśaktirvā।
tamatipravṛttamāśu pūrvoktaireva nirvāpaṇaiḥ punaḥpunarnirvāpayet।
ataśca dāhyamatipramāṇaṃ na sakṛdeva dahediti।
bhavati cātra॥
asa39.12
amlo hi śītaḥ sparśena kṣārastenopasaṃhitaḥ।
yātyāśu svādutāṃ tamādamlairnirvāpayettarām॥
asa39.13
jvarātisāratṛṇmohamūrchāhṛdvedanārtibhiḥ॥
kakṣaṃ dahatyagniriva śarīraṃ kṣāravibhramaḥ॥
asa39.14
pāyayetātiyoge'tastaṃ śīghraṃ saghṛtaṃ dadhi।
saguḍaṃ vā dadhisaraṃ tailaṃ vā sasitopalam॥
asa39.15
dhātrīphalakapitthāmladāḍimasvarase ghṛtam।
dviguṇe sādhitaṃ pānasekaiḥ kṣārātirugdharam॥
asa39.16
dāḍimāmalakāmrātakapitthakaramardakān।
āmrācca mātuluṅgācca rasaṃ mṛdvagninā pacet॥
asa39.17
tato'tivṛttakṣārāya dadyānmātrāṃ yathābalam।
kṣāro nivartate tena prasādaṃ tvak ca gacchati॥
asa39.18
śoṇitātipravṛttau tu bāhyāntaḥ śiśiro vidhiḥ॥
iti ekonacatvāriṃśo'dhyāyaḥ॥
atha catvāriṃśo'dhyāyaḥ।
asa40.1
athāto'gnikarmavidhimadhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa40.2
agniḥ kṣārādapi garīyānauṣadhaśastrakṣārairasiddhānāṃ taddāhasiddherapunarbhavācca।
tatrāgnikarma tvaci māṃse sirāsnāyusandhyasthiṣu ca prayujyate।
tatra maśatilakālakacarmakīlasarukstabdhapramlānāṅgābhiṣyandādhimanthaśirobhrūśaṅkhalalāṭarujārditeṣu sūryakāntapippalyajāśakṛdgodantaśaraśalākābhistvagdāho yathāsvamabhiṣyandādiṣu tu bhrūśaṅkhalalāṭadeśeṣu।
granthyarbudārśobhagandaragaṇḍamālāślīpadāntravṛddhiduṣṭavraṇagatināḍyavagāḍhapūyālasakeṣu jāmbavauṣṭhasūcīśalākāghṛtaguḍamadhumadhūcchiṣṭatailavasāhematāmrāyorūpyakāṃsyairmāṃsadāhaḥ।
sirāsnāyusandhyasthicchadeśoṇitātipravṛttidantanāḍīśliṣṭavartmopapakṣmalagaṇaliṅganāśāsamyagvyadheṣu jāmvavauṣṭhasūcīśalākāmadhumadhūcchiṣṭAguḍasnehaiḥ sirādidāhaḥ॥
asa40.3
na tu dahedbhinnakoṣṭhamantaśśoṇitamanuddhṛtaśalyamanekavraṇapīḍitamuṣṇe ca kāle tathā kṣārānarhaṃ ca ātyayike tu vyādhau kṛtoṣṇapratīkārasya picchilamannamaśitavato'gnikarma kuryāt॥
asa40.4
atha dāhārhamāturaṃ kṛtasvastyayanamupahṛtasarvopakaraṇaṃ prākśiraḥsaṃviṣṭamāptāvalambitaṃ kṛtvā vaidyo nirdhūmabṛhatsthiradīptakhadirabadarādyaṅgārairayoghaṭanaprakāreṇa bhastrānilādhmātairvyajanena cordhvānirgacchajjvālatayāpāditāpadyamānabhāsurāgnivarṇairjāmbavauṣṭhādibhirvyādhipradeśavaśādvalayārdhacandasvastikāṣṭāpadabindurekhāpratisāraṇavikalpena muhurmuhurhitopahitābhirvāgbhiradbhiścāturamāśvāsayan dahedā samyagdāhaliṅgotpatteḥ।
ucchūnasuṣirapralūnadantanāḍīsajantuduṣṭavraṇeṣu tu snehamadhūcchiṣṭamadhuguḍeḥ pūrayitvā dahet।
samyagdagdhe ca madhusarpiṣī dadyācchītasnigdhāśca pradehān॥
asa40.5
samyagdagdhaliṅgaṃ punassaśabdaṃ dahanaṃ durgandhitvaṃ tvaksaṅkocaśca tvagdagdhe।
kapotavarṇatvamalpaśopharujatā śuṣkasaṅkucitavraṇatā ca māṃsadagdhe।
kṛṣṇonnatavraṇatvaṃ sthite ca rakte lasīkāsrutiḥ sirādagdhe।
kṛṣṇāruṇakarkaśasthiravraṇatā snāyvādidagdhe ca।
durdagdhātidagdhayostu pramādadagdhavallakṣaṇam।
cikitsitaṃ ca॥
asa40.6
pramādadagdhaṃ punaścaturvidhaṃ bhavati।
tutthaṃ durdagdhaṃ samyagdagdhamatidagdhaṃ ca।
tatra yadvivarṇamūṣyate'timātraṃ tattutham।
yatrottiṣṭhanti sphoṭāstīvroṣādāharuja ścirāccopaśāmyanti taddurdagdham।
pakvatālaphalavarṇaṃ samasthitaṃ pūrvalakṣaṇayuktaṃ ca samyagdagdham।
atidagdhe tūgrarujatā dhūmāyanaṃ māṃsāvalambanaṃ sirādivyāpado gambhīravraṇatā jvaradāhatṛṇmūrchācchardayaḥ śoṇitātipravṛttistannimittāścopadavāḥ kṛcchreṇa rohaṇaṃ rūḍhe ca vivarṇateti।
snehadāhastu kaṣṭataro bhavati।
sa hi snehasya sūkṣmamārgānusāritvād dūramanupraviśatīti।
bhavati cātra॥
asa40.7
tutthasyagnipratapanaṃ kāryamuṣṇaṃ ca bheṣajam।
styāne rakte himairnoṣmā niṣkrāmati yato bahiḥ॥
asa40.8
vedanā vardhate tena rudhiraṃ ca vidahyate।
uṣṇaṃ niṣkrāmayat kuryādūṣmāṇaṃ mandatāṃ rujaḥ॥
asa40.9
śītāmuṣṇāṃ ca durdagdhe kriyāṃ kṛtvā tataḥ punaḥ।
ghṛtālepanasekāṃstu śītānevāvacārayet॥
asa40.10
samyagdagdhe tavakṣīrīplakṣacandanagairikaiḥ।
sāmṛtaiḥ saghṛtairlepaḥ kalkairvānūpamāṃsajaiḥ॥
asa40.11
śāntoṣmaṇi paraṃ kuryāt pittavidradhisādhanam।
atidagdhe viśīrṇānimāṃsānyud vṛtya śītalām॥
asa40.12
kriyāṃ kuryāttataḥ paścācchālitaṇḍulakaṇḍanaiḥ।
tindukītvakkaṣāyairvā piṣṭaiḥ sājyaiḥ prelepayet॥
asa40.13
guḍūcyāśchādayet patrairathavaupodakairvraṇam।
bheṣajaṃ cāsya kurvīta sarvaṃ pittavisarpavat॥
asa40.14
snehadagdhe bhṛśataraṃ rūkṣaṃ tatra tu yojayet।
śastrakṣārāgnayo yasmānmṛtyoḥ paramamāyudham।
apramatto bhiṣak tasmāttān samyagavacārayet॥
asa40.15
iti tantrasya hṛdayaṃ sūtrasthānaṃ samāpyate।
atrārthāḥ sūtritāḥ sūkṣmāḥ pratanyante hi sarvataḥ॥
iti catvāriṃśo'dhyāyaḥ॥
sūtrasthānam samāptam॥

