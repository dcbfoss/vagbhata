aṣṭāṅgasaṃgrahaḥ kalpasthānam
atha prathamo'dhyāyaḥ।
aka1.1
athāto vamanakalpaṃ vyākhyāsyāmaḥ।
iti ha smāhurātreyādayo maharṣayaḥ॥
aka1.2
vamanadravyāṇāṃ madanajīmūtakekṣvākudvikośātakīkuṭajaphalāni śreṣṭhāni teṣvapi madanaphalam॥
aka1.3
doṣadūṣyādivaśāccaiṣāmetatkalpanānāṃ ca prādhānyam॥
aka1.4
doṣādīnāmeva cātibahvavasthābhedādvamanādiṣu kalpanānāṃ vyāpadāṃ sādhanānāṃ ca yadasaṅkhyeyatvamato buddhimatāṃ vikalpamārgapradarśanārthamudāharaṇamātraṃ kalpasiddhisthānamupadekṣyate॥
aka1.5
atha vasantagrīṣmayorantare praśaste'hani muhūrte ca nātiharitapāṇḍūni madanaphalānyādāya tāni pramṛjya kuśamūṭake badhvā gomayenālipya yavabusamāṣaśālivrīhikulatthamudgānyatamarāśāvaṣṭarātramuṣitānyuddhṛtyātape śoṣayet।
suśuṣkāṇāṃ pippalīrud vṛtya dadhighṛtamadhupalalamṛditāḥ punaḥ śoṣayitvā navaṃ kalaśamarajaskamākaṇṭhaṃ pūrayitvā suguptaṃ nidhāpayet॥
aka1.6
tataḥ prayogakāle tāsāṃ phalapippalīnāmantarnakhamuṣṭiṃ yāvadvā sādhu manyeta tāvajjarjarīkṛtya yaṣṭīmadhukakaṣāye kovidārakacchudāranīpavidulabimbīśaṇapuṣpīsadāpuṣpīpratyakpuṣpyanyatamakaṣāye vā rātrimuṣitaṃ vimṛditaṃ pūtaṃ sūtroktavidhinā pāyayet।
śleṣmajvaragulmapratiśyāyāntarvidradhiṣu viśeṣeṇa punaḥ punarāpittāgamanāt।
tena sādhu vamati॥
aka1.7
phalapippalīnāṃ cūrṇaṃ vā svakvāthabhāvitaṃ tribhāgatriphalācūrṇaṃ kovidārādiniryūheṇa balavatkaphaprasekāpacyarbudagranthijvarodarārocakeṣu pibet॥
aka1.8
phalamajjacūrṇaṃ vā jīmūtādiniryūheṇa pitte kaphasthānagate॥
aka1.9
phalamajjasiddhaṃ vā payastasminneva vā yavāgūmadhobhāge raktapitte hṛddāhe ca॥
aka1.10
tasya vā payasaḥ śītasya santānikāñjaliṃ pitte prakupite urasi kaṇṭhe hṛdaye ca tanukaphopadigdhe॥
aka1.11
tajjaṃ vā dadhi dadhyuttaraṃ vā kaphacchardiprasekatamakeṣu।
tasmādvā payaso navanītamutpannaṃ phalādiṣaṭkakvāthasiddhaṃ kaphābhibhūte'gnau śuṣyaccharīre ca॥
aka1.12
phalamajjacūrṇamiśreṇa vāragvadhādi dravyāṇāṃ ghoṇṭanimbabāṇavarjānāṃ sasomavalkapañcakolakānāmanyatamasya niryūheṇa sādhitaṃ lehamupayuñjīta॥
aka1.13
phalamajjacūrṇamiśreṇa vā reṇukailāśatāhvākustumburutagarakṛṣṭhatvakcorakamarubakāgarugugguluvālakaśrīveṣṭakaparipelavamāṃsīśaileyasthauṇeyakasurasārevatapūtyaśokarohiṇīnāṃ dvāviṃśateranyatamasya kaṣāyeṇa sādhitāmutkārikāṃ modakaṃ vā bhakṣayet॥
aka1.14
phalapippalīsvarasakaṣāyaparipītairvā tilaśālitaṇḍulapiṣṭaistatkaṣāyopasṛṣṭaiḥ surasādidravyānyatamaniryūhopasṛṣṭairvā śaṣkulīrapūpānanyān vā bhakṣyān sādhayitvā bhakṣayet॥
aka1.15
phalapippalīnāṃ vā bhallātakavidhisrutaṃ svarasamādarvīpralepāt paktvā lehayet।
annapāneṣu vā taṃ lehamavacārayet।
tatkaṣāyaireva cānnapānāni kalpayet॥
aka1.16
phalamajjakvāthaṃ vā vatsakādiprativāpaṃ nimbarūpikānyatarakaṣāyopasarjanaṃ santarpaṇotthasarvaśleṣmavyādhiharam॥
aka1.17
phalapippalīnāṃ vā phalādiniryūheṇaikaviṃśatikṛtvaḥ subhāvitānāṃ kusumarajaḥsadṛśena cūrṇenāvacūrṇayet sarasi saroruhaṃ bṛhatsāyāhne tadrātrimuṣitaṃ prabhāte punaravacūrṇitamud vṛtya haridrākṛsarākṣariyavāgūnāmanya tamaṃ saindhavaguḍaphāṇitopetamākaṇṭhaṃ pītavānupajighret।
sukumāraḥ samucitasurabhirgandhasampadutkliṣṭakaphapitto bheṣajadveṣī ca tathā hi sukhena chardayati॥
aka1.18
etena sarvamālyagandhaprāvaraṇapaṭā vyākhyātāḥ।
evameva ca phalābhāve madanapuṣpāṇi śalaṭūni ca kalpayet।
iti phalavidhānamuktam॥
aka1.19
evaṃ ca jīmūtādīnapi kalpayet।
viśeṣatastu jvaraśvāsahidhmādiṣu jīmūtakam॥
aka1.20
tatra puṣpeṣu kṣīram।
phaleṣu kṣīrapeyām।
lomaśeṣu santānikām।
nirlomakeṣu dadhi dadhyuttaraṃ vā।
haritapāṇḍuṣu kṣīraṃ dadhyamlaṃ vā।
tatkaṣāyasaṃsṛṣṭāṃ paryāgatānāṃ jīrṇānāṃ jīmūtakaphalānāṃ śuṣkāṇāṃ cūrṇaṃ payasā vātapitte pibet॥
aka1.21
dvitrāṇi vāpothyāragvadhādīnāṃ navānāmanyatamasya paṭolyā vā niryūheṇāsutāni mathitvā pittaśleṣmaje jvare।
jīmūtacūrṇaṃ kalkaṃ vā śītāmbunā pittaje।
tadevoṣṇena vātakaphaje kaphaje vā॥
aka1.22
jīvakarṣabhakekṣuśatāvarīṇāmanyatamasya svarasena vātapittaje।
athavā pūrvavat siddhaṃ ghṛtam॥
aka1.23
ikṣvākustu viśeṣeṇa kāsaśvāsajvaracchardiviṣaśleṣmarogeṣūpayojyaḥ।
tasyāpuṣpaphalasya pravālaiḥ śṛtaṃ kṣīramudriktapitte kaphajvare॥
aka1.24
puṣpādiṣu ca sutarāṃ jīmūtavat prayogāḥ।
ikṣvākuphalasvarasaṃ vā triguṇakṣīrasādhitamurasthite kaphe pīnase svarasāde vā vamanārthī pibet।
jīrṇe vā samudvṛtabīje kṣīraṃ prakṣipet।
tatra jātaṃ dadhi śleṣmakāsaśvāsacchardiṣu॥
aka1.25
ikṣvākubījāni vā chāgakṣīrabhāvitāni viṣagulmodaragaragaṇḍagranthyarbudaślīpadeṣu ikṣvākuphalamadhyaṃ vā mastunā kuṣṭhaviṣapāṇḍvāmayeṣu।
tadvipakvaṃ vā takraṃ samadhusaindhavam।
tadeva vā madhyaṃ saguḍapalalaṃ bhakṣayet॥
aka1.26
ikṣvākuphalatailaṃ vā pibet।
tatphalasvarasabhāvitairvā saktubhirmanthaṃ śleṣmajvarakāsakaṇṭharogārocakeṣu।
ikṣvākukalkaṃ vā māṃsarasena vātakaphagulmaprasaktajvareṣu॥
aka1.27
bilvamūladviprasthakvāthena vā tumbībījāni kvāthayet tatastasmin tribhāgena ghṛtam।
ghṛtasamāni ca piṣṭvā tumbībījāni।
tadardhāṃśāni ca pratyekaṃ jīmūtamahājālinīvatsakakṛtavedhanāni।
kvāthatulyamāvapet trikaṭukam।
punaradhiśritya lehaṃ sādhayettamavalihya pramathyāmanupibet॥
aka1.28
ayameva ca kalpaḥ kāśmaryādiṣu caturṣu mahāpañcamūlāṅgeṣu pṛthak pṛthagukto veditavyaḥ॥
aka1.29
dhāmārgavo viśeṣeṇa garagulmodarakāsakaphasañcayottharogeṣu sthireṣu guruṣu ca śleṣmāśayasthe vātaśleṣmaṇi ca kaṇṭhāśraye prakalpyaḥ।
jīvanīyānyatamacūrṇasaṃyuktān samadhuśarkarāṃstatkaṣāyairlehān pittopasarjane śleṣmaṇi vidadhyāt॥
aka1.30
sumanaḥsaumanasyāyanīharidrācorakahaimavatīmahāsahākṣudrasahāvṛścīvabimbīpunarnavakāsamardānyatamakaṣāyeṇa vā dhāmārgavaphalamekaṃ dve vā manovikāreṣu॥
aka1.31
kṛtavedhanamatyarthakaṭutīkṣṇoṣṇaṃ sutarāṃ garodaragulmaplīhapāṇḍurogaśvayathuṣu kalpayet॥
aka1.32
kuṭajaphalaṃ punaḥ sukumāreṣūlbaṇāsrapittakapheṣu vātaśoṇitavisarpajvarakuṣṭhādiṣu ca yojayet।
kuṭajaphalacūrṇānyarkakṣīreṇa saptāhaṃ bhāvayitvā jīvakakaṣāyeṇa pibet।
phalajīmūtakekṣvākujīvantīmūlānyatamakaṣāyeṇa vā sarṣapamadhūkalavaṇānyatamāmbhasā vā kuṭajaphalacūrṇaṃ kṛsarayā vā vamanāya kalpayediti।
bhavati cātra॥
aka1.33
vamanānāṃ digityeṣā sutarāmupayoginām।
bījenānena matimānanyānapi ca kalpayediti॥
॥iti prathamo'dhyāyaḥ॥

atha dvitīyo'dhyāyaḥ।
aka2.1
athāto virecanakalpaṃ vyākhyāsyāmaḥ।
iti ha smāhurātreyādayo maharṣayaḥ॥
aka2.2
virecanadravyāṇāṃ mūleṣu trivṛt।
tvakṣu tilvakaḥ।
kṣīreṣu snuhī।
phaleṣu harītakī pradhānāni।
trivṛtāyāḥ khalu dvividhaṃ mūlamaruṇaṃ śyāvaṃ ca।
tatrāruṇaṃ kaṣāyamadhuraṃ vipāke kaṭukaṃ rūkṣaṃ śleṣmapittaharaṃ kalpanāṃviśeṣāt punaḥ sarvavyādhipraśamanam।
sukhavirecanatvāt śiśusthavirasukumāramṛdukoṣṭheṣu praśastaṃ trivṛcchabdavācyaṃ ca॥
aka2.3
itaradapi tasmāt guṇaiḥ kiñcidūnaṃ tīkṣṇaṃ kaṇṭhahṛdayakarṣaṇaṃ mūrchāsammohakṛdāśu doṣaharatvāt bahudoṣakleśakṣamakrūrakoṣṭheṣu praśastaṃ śyāmāśabdavācyaṃ ca॥
aka2.4
atha tayormūlamatiryagvisṛtaṃ gambhīrānugataṃ ślakṣṇamāharet।
tatastvacaṃ śoṣayitvā samyak suguptaṃ sthāpayet॥
aka2.5
taccūrṇaṃ śuṇṭhīsaindhavayuktamamlairmāṃsarasena vā pibedvātāmayeṣu।
kṣīrakṣaudradrākṣekṣukāśmaryasvarasasarpiḥsvādudravyakvāthaiḥ saśarkaraṃ pittottheṣu।
mūtraksaudradrākṣāriṣṭapīlurasatriphalāpañcakolakvāthairvyoṣacūrṇānuviddhaṃ kaphajeṣu॥
aka2.6
ebhireva ca dravyairyathāsvaṃ ghṛtaśarkarādrākṣekṣurasatugākṣīrīmadhurāṇi mātuluṅgadāḍimāmalakakolakaramardakapittharasatakrāmlāni saindhavalavaṇāni vyoṣatīkṣṇāni vividhaveśavāraparipūritāni sahakārarasatrijātanāgakesarakarpūrasurabhīṇi lehaguṭikāmodakabhakṣyabhojyānyupakalpayediti।
bhavati cātra॥
aka2.7
trivṛtkalkakaṣāyeṇa sādhitaḥ sasito himaḥ।
madhutrijātasaṃyukto leho hṛdyaṃ virecanam॥
aka2.8
ajagandhā tugāksīrī vidārī śarkarā trivṛt।
cūrṇitaṃ madhusarpirbhyāṃ līḍhvā sādhu viricyate।
sannipātajvarastambhapipāsādāhapīḍitaḥ॥
aka2.9
limpedantastrivṛtayā dvidhākṛtvekṣugaṇḍikām।
ekīkṛtya ca tatsvinnaṃ puṭapākena bhakṣayet॥
aka2.10
tvagelābhyāṃ samā nīlī taistrivṛttaśca śarkarā।
cūrṇaṃ phalarasakṣaudrasaktubhistarpaṇaṃ pibet॥
aka2.11
vātapittakaphottheṣu rogeṣvalpānaleṣu ca।
nareṣu sukumāreṣu nirapāyaṃ virecanam॥
aka2.12
viḍaṅgataṇḍulavarāyāvaśūkakaṇāstrivṛt।
sarvato'rdhena tallīḍhaṃ madhvājyena guḍena vā॥
aka2.13
gulmaṃ plīhodaraṃ kāsaṃ halīmakamarocakam।
kaphavātakṛtāṃścānyān parimārṣṭigadān bahūn॥
aka2.14
viḍaṅgapippalīmūlatriphalādhānyacitrakān।
maricendrayavājājīpippalīhastipippalīḥ॥
aka2.15
dīpyakaṃ pañcalavaṇaṃ cūrṇitaṃ kārṣikaṃ pṛthak।
tilatailatrivṛccūrṇabhāgau cāṣṭapalonmitau॥
aka2.16
dhātrīphalarasaprasthāṃstrīn guḍārdhatulānvitān।
paktvā mṛdvagninā khādettato mātrāmayantraṇaḥ॥
aka2.17
kuṣṭhārśaḥkāmalāgulmamehodarabhagandarān।
grahaṇīpāṇḍurogāṃśca hanti puṃsavanaśca saḥ॥
aka2.18
guḍaḥ kalyāṇako nāma sarvartuṣu ca yaugikaḥ।
vyoṣatrijātakāmbhodakṛmighnāmalakaistrivṛt॥
aka2.19
sarvaiḥ samā samasitā kṣaudreṇa guṭikāḥ kṛtāḥ।
mūtrakṛcchrajvaracchardikāsaśoṣabhramakṣaye।
tāpe pāṇḍvāmaye'lpegnau śastāḥ sarvaviṣeṣu ca॥
aka2.20
trivṛtā kauṭajaṃ bījaṃ pippalī viśvabheṣajam।
kṣaudradrākṣārasopetaṃ varṣākāle virecanam॥
aka2.21
trivṛddurālabhāmustāśarkarodīcyacandanam।
drākṣāmbunā sayaṣṭyāhvasātalaṃ jaladātyaye॥
aka2.22
trivṛtāṃ citrakaṃ pāṭhāmajājīṃ saralaṃ vacām।
svarṇakṣīrīṃ ca hemante cūrṇamuṣṇāmbunā pibet॥
aka2.23
trivṛtā śarkarātulyā grīṣmakāle virecanam॥
aka2.24
trivṛttrāyantihapuṣāsātalākaṭurohiṇīḥ।
svarṇakṣīrīṃ ca saṃcūrṇya gomūtre bhāvayettryaham।
eṣa sarvartuko yogaḥ snigdhānāṃ maladoṣahṛt॥
aka2.25
śyāmātrivṛddurālambhāhāstipippalivatsakam।
nīlinīkaṭukāmustāśreṣṭhāyuktaṃ sucūrṇitam।
rasājyoṣṇāmbubhiḥ śastaṃ rūkṣāṇāmapi sarvadā॥
aka2.26
tryūṣaṇaṃ triphalā hiṅgu kārṣikaṃ trivṛtāpalam।
sauvarcalārdhakarṣaṃ ca palārdhaṃ cāmlavetasāt॥
aka2.27
taccūrṇaṃ śarkarātulyaṃ maṇḍenāmlena vā pibet।
gulmapārśvārtinut siddhaṃ jīrṇe cāsminrasaudanam॥
aka2.28
trivṛtātriphalādantīsātalāvyoṣasaindhavaiḥ।
prakalpya cūrṇaṃ saptāhaṃ bhāvyamāmalakādrase।
tadyojyaṃ tarpaṇe yūṣe piśite rāgayuktiṣu॥
aka2.29
tulyāmlaṃ trivṛtākalkasiddhaṃ gulmaharaṃ ghṛtam।
śyāmātrivṛtkaṣāyeṇa siddhaṃ sarpiḥ payo'pi vā॥
aka2.30
trivṛnmuṣṭīṃstu sanakhānaṣṭau droṇe'mbhasaḥ pacet।
pādaśeṣaṃ kaṣāyaṃ taṃ pūtaṃ guḍatulāyutam॥
aka2.31
snigdhe sthāpyaṃ ghaṭe kṣaudrapippalīphalacitrakaiḥ।
lipte māse gate pītaṃ pāṇḍuśvayathugulmajit॥
aka2.32
surā vā trivṛtāpādākaṇvā tatkvāthasaṃyutā।
yavaiḥ śyāmātrivṛtkvāthasvinnaiḥ kulmāṣamambhasā।
āsutaṃ ṣaḍahaṃ palle jātaṃ sauvīrakaṃ pibet॥
aka2.33
bhṛṣṭānvā satuṣānśuṣkānyavāṃstaccūrṇasaṃyutān।
āsutānambhasā tadvat pibejjātaṃ tuṣodakam॥
aka2.34
jvarahṛdrogavātāsṛgudāvartādirogiṣu।
rājavṛkṣo'dhikaṃ pathyo mṛdurmadhuraśītalaḥ॥
aka2.35
bāle vṛddhe kṣate kṣīṇe sukumāre ca mānave।
yojyo mṛdvanapāyitvādviśeṣāccaturaṅgulaḥ॥
aka2.36
phalakāle pariṇataṃ phalaṃ tasya samāharet।
teṣāṃ guṇavatāṃ bhāraṃ sikatāsu vinikṣipet॥
aka2.37
saptarātrātsamuddhṛtya śoṣayedātape tataḥ।
tatomajjānamuddhṛtya śucau pātre nidhāpayet॥
aka2.38
drākṣārasena taṃ dadyāddāhodāvartapīḍite।
caturvarṣe sukhaṃ bāle yāvaddvādaśavārṣike॥
aka2.39
caturaṅgulamajño vā kaṣāyaṃ pāyayeddhimam।
dadhimaṇḍasurāmaṇḍadhātrīphalarasaiḥ pṛthak।
sauvīrakeṇa vā yuktaṃ kalkena traivṛtena vā॥
aka2.40
caturaṅgulasiddhādvā kṣīrādyadudiyāt ghṛtam।
majjakalkena dhātrīṇāṃ rase tatsādhitaṃ pibet॥
aka2.41
tadeva daśamūlasya kulatthānāṃ yavasya ca।
kaṣāye sādhitaṃ sāpaḥkalkaiḥśyāmādibhiḥ pibet॥
aka2.42
dantīkaṣāye tanmajjño guḍaṃ jīrṇaṃ ca nikṣipet।
tamariṣṭaṃ sthitaṃ māsaṃ pāyayet pakṣameva vā॥
aka2.43
tvacaṃ tilvakamūlasya tyaktābhyantaravalkalam।
viśoṣya cūrṇayitvā ca dvau bhāgau gālayettataḥ॥
aka2.44
lodhrasyaiva kaṣāyeṇa tṛtīyaṃ tena bhāvayet।
kaṣāye daśamūlasya taṃ bhāgaṃ bhāvitaṃ punaḥ॥
aka2.45
śuṣkacūrṇaṃ punaḥ kṛtvā tataḥ pāṇitalaṃ pibet।
mastumūtrasurāmaṇḍakoladhātrīphalāmbubhiḥ॥
aka2.46
meṣaśṛṅgyabhayākṛṣṇācitrakaiḥ kvathite jale।
marujāḥ sunuyāttaccajātaṃ sauvīrakaṃ yadā।
bhavedañjalinātasya lodhrakalkaṃ pibettadā॥
aka2.47
surāṃ lodhrakaṣāyeṇa jātāṃ pakṣasthitāṃ pibet।
tilvakasya kaṣāyeṇa kalkena ca saśarkaraḥ।
saghṛtaḥ sādhito lehaḥ sa ca śreṣṭhaṃ virecanam॥
aka2.48
sudhā bhinatti doṣāṇāṃ mahāntamapi sañcayam।
āśveva kaṣṭavibhraṃśā naiva tāṃ kalpayedataḥ॥
aka2.49
mṛdukoṣṭhe'bale bāle sthavire dīrgharogiṇi।
kalpyā gulmodaragaratvagrogamadhumehiṣu।
pāṇḍau dūṣīviṣe śophe doṣavibhrāntacetasi॥
aka2.50
sā śreṣṭhā kaṇṭakaistīkṣṇairbahubhiśca samācitā।
dvivarṣāṃ vā trivarṣāṃ vā śiśirānte viśeṣataḥ॥
aka2.51
tāṃ pāṭayitvā śastreṇa kṣīramuddhārayettataḥ।
bilvādīnāṃ bṛhatyorvā kvāthena samamekaśaḥ॥
aka2.52
miśrayitvā sudhākṣīraṃ tato'ṅgāreṣu śoṣayet।
pibet kṛtvā tu guṭikāṃ mastumūtrasurādibhiḥ॥
aka2.53
trivṛtādīnnava varāṃ svarṇakṣīrīṃ sasātalām।
saptāhaṃ snukpayaḥpītānrasenājyena vā pibet।
tadvadvyoṣottamākumbhanikumbhāgnīn guḍāmbunā॥
aka2.54
adyātcchyāmātrivṛtkvāthaṃ snukkṣīraghṛtaphāṇitaiḥ।
kāsārirasayūṣādyairyuktaṃ vā snukpayaḥ pibet॥
aka2.55
nikumbhakumbhaśamyākaśaṅkhinīsaptalārajaḥ।
rātrau mūtre divā gharme saptāhaṃ sthāpayediti॥
aka2.56
snukkṣīre'pi tatastena mālyaṃ vāso'vacūrṇitam।
ājighnan prāvṛṇānaśca mṛdukoṣṭho viricyate॥
aka2.57
nātiśuṣkaṃ phalaṃ grāhyaṃ śaṅkhinyā nistuṣīkṛtam।
saptalāyāstathā mūlaṃ te tu tīkṣṇavikāṣiṇī।
śleṣmāmayodaragaraśvayathvādiṣu kalpayet॥
aka2.58
akṣamātraṃ tayoḥ piṇḍaṃ madirālavaṇānvitam।
hṛdroge vātakaphaje tadvadgulme'pi yojayet॥
aka2.59
śaṅkhinīcūrṇabhāgau dvau tilakalkasya cāparaḥ।
harītakīkaṣāyeṇa tatailaṃ pīḍitaṃ pibet।
atasīsarṣapairaṇḍakarañjeṣvapyayaṃ vidhiḥ॥
aka2.60
dantidantasthirasthūlaṃ mūlaṃ dantīdravantijam।
ātāmraśyāvatīkṣṇoṣṇamāśukāri vikāṣi ca॥
aka2.61
guruprakopivātasya pītaśleṣmavilāyanam।
tatkṣaudrapippalīliptaṃ svedayenmṛtkuśāntare।
śoṣayeccātape'gnyarkau hato hyasya vikāṣitām॥
aka2.62
tat pibenmastumadirātakrapīlurasāsavaiḥ।
abhiṣyaṇṇatanurgulmī pramehī jaṭharī garī।
gomṛgājarasaiḥ pāṇḍuḥ kṛmikoṣṭhī bhagandarī॥
aka2.63
siddhaṃ tat kvāthakalkābhyāṃ daśamūlarasena ca।
visarpāvidradhyalajīkakṣyādāhān jayet ghṛtam॥
aka2.64
tailaṃ tu gulmamehārśovibandhakaphamārutān।
mahāsnehaḥ śakṛcchukravātasaṅgānilavyathāḥ॥
aka2.65
dantyā rase'jaśṛṅgyāśca guḍakṣaudraghṛtānvitaḥ।
lehaḥ siddho virekārthe dāhasantāpamehanut।
vātatarṣe jvare paitte syātsa evājagandhayā॥
aka2.66
dantīdravantyormūlāni paceddhātrīrase tataḥ।
trīnaṃśān phāṇitāt dvau ca bhṛṣṭastaile ghṛte'thavā॥
aka2.67
śyāmādikalkayukto'yaṃ lehaḥ siddhaṃ virecanam।
pathyākṣadaśamūlānāṃ tadvallehāḥ pṛthagrasaiḥ॥
aka2.68
tayorbiḍasamaṃ cūrṇaṃ tadrasenaiva bhāvitam।
vibaddhaviśi vātotthe gulme cāmlayutaṃ hitam।
mudrgādisiddhaistanmūlairyūṣādīṃśca prakalpayet॥
aka2.69
dantīdravantīmaricasvarṇakṣīrīyavāsakam।
saśuṇṭhyagnikapṛthvīkaṃ cūrṇitaṃ sapta vāsarān॥
aka2.70
mūtrabhāvitamājyena vibejjīrṇe ca tarpaṇam।
sarvadā sarvarogeṣu bāle vṛddhe ca taddhitam॥
aka2.71
durbhuktājīrṇapāṃśvārtirgulmaplīhodareṣu ca।
gaṇḍamālāsu vāte ca pāṇḍuroge ca śasyate॥
aka2.72
guḍasyāṣṭapale pathyā viṃśatiḥ syāt palaṃ palam।
dantīcitrakayoḥ karṣau pippalītrivṛtordaśa॥
aka2.73
prakalpya modakānekaṃ daśame daśame'hani।
uṣṇāmbho'nupiban khādettān sarvān vidhināmunā॥
aka2.74
ete niṣparihārāḥ syuḥ sarvavyādhinibarhaṇāḥ।
viśeṣādgrahaṇīpāṇḍukaṇḍūkoṭhārśasāṃ hitāḥ।
virecane mukhyatamā navaite trivṛtādayaḥ॥
aka2.75
harītakīmapi trivṛddhidhānenopakalpayet।
viśeṣāt grahaṇīśophapāṇḍumehodarāpahām॥
aka2.76
pibet pathyāṃ sasindhūtthaviḍaṅgoṣaṇanāgarām।
mūtreṇa vatsakādervā niryūheṇa harītakīm॥
aka2.77
pathyānāgaracūrṇaṃ vā saṃyutaṃ nīlinīphalaiḥ।
guḍena bhakṣayettoyaṃ kavoṣṇaṃ ca pibedanu॥
aka2.78
pathyātrivṛdbhyāṃ guṭikāḥ kāryā drākṣārasāplutāḥ।
māṣapramāṇāstāḥ śuṣkā lihyādyakṣmī ghṛtadrutāḥ।
pathyātrivṛtpaṭūṣṇāmbu sarvatreṣṭaṃ virecanam॥
aka2.79
snukkṣīrabhāvite pathyācūrṇe kurvīta modakān।
kolāsthimātrān śuṣkāṃśca navanītena lehayet।
gulmodarayakṛtplīhaśūlānāhavibandhinaḥ॥
aka2.80
lihyāderaṇḍatailena kuṣṭhaṃ trikaṭukānvitam।
sukhodakaṃ cānupibetsukhametadvirecanam॥
aka2.81
alpasyāpi mahārthatvaṃ prabhūtasyālpakarmatām।
kuryāt saṃśleṣaviśleṣakālasaṃskārayuktibhiḥ॥
aka2.82
tvakkesarāmrātakadāḍimailāsitopalāmākṣikamātuguṅgaiḥ।
madyena tastaiśca mano'nukūlairyuktāni deyāni virecanāni॥
॥iti dvitīyo'dhyāyaḥ॥
atha tṛtīyo'dhyāyaḥ।
aka3.1
athāto vamanavirecanavyāpatsiddhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
aka3.2
atikṣudhitenātimṛdukoṣṭhenālpaśleṣmaṇā durvamena hīnamātramatimātraṃ tīkṣṇamatiśītamajīrṇe vā pītaṃ vamanamadho gacchati।
tatrepsitānavāptirdoṣotkleśaśca।
taṃ punarāśu snehayitvā yaugikairmātrākālādyapekṣaṃ vāmayet।
vyāpatkarāṇi ca pūrvoktamatikramaṃ smaran pariharet॥
aka3.3
ajīrṇinaḥ śleṣmavato'tyuṣṇatīkṣṇalavaṇamatimātramahṛdyaṃ vā virecanamanyadvā bheṣajamūrdhvaṃ pravartate।
tatra pūrvoktā vyāpatsādhanaṃ ca।
tata ūrdhvamapyuttiṣṭhati hṛdyalehavaṭakavarjyamauṣadhaṃ na tṛtīyamavacārayet॥
aka3.4
krūrakoṣṭhasyātitīkṣṇāgreralpamalpavīryaṃ vā bheṣajamūrdhvabhāgikamadhobhāgikaṃ vā bhaktavadupaiti pākam।
tatra samudīrṇā doṣā yathākālamanirhriyamāṇā vibhramaṃ kurvanti।
taṃ snigdhakoṣṭhamanalpamamandaṃ cauṣadhaṃ pāyayet॥
aka3.5
kaṣāyamalpamapratyagraṃ rūkṣaṃ vā bheṣajamasnigdhasvinnena vā pītaṃ śītopacāreṇa vā stabdhaṃ doṣavigrathitamayogī bhavati।
tatra vamane bhūyo vāmayet।
virecane snigdhasvinnaṃ punarvirecayet।
utkliṣṭabhūridoṣaṃ vā tṛtīye'hani।
ubhayośca saṃśodhanayorlavaṇatailābhyaktaṃ piṇḍaprastarābhyāṃ svedayet॥
aka3.6
snigdhasvinnasya ca vamanamakṛtvā virecanaṃ pītavataḥ sāmasya vā mṛdu vā viriktasyādhobhāgetyarthagurustabdhodaratā śūlo vātamūtrapurīṣasaṅgaśca bhavati।
tamapyayoginaṃ samūtraistīkṣṇairāsthāpya jāṅgalarasaiśca bhojayitvā phaladārupippalīsiddhena tailenānuvāsya vātaharaiśca snehairupasnehya punastīkṣṇairvirecayet॥
aka3.7
kapholbaṇasyātisnigdhasya gurukoṣṭhasya mandāgnervā mṛdupraṇītamauṣadhaṃ bhṛśamutkleśya doṣān jāḍyatandrādaurbalyāṅgasādān janayati।
tacchīghramullikhet।
laṅghanena ca sandhukṣitāgniṃ punaḥsnigdhaṃ tīkṣṇoṣṇairviśodhayet॥
aka3.8
saśeṣānnāya vātaśleṣmavate rūkṣāya sodāvartāya mandāgnaye vā śītaṃ rūkṣaṃ vā dattamauṣadhaṃ bhṛśamādhmānaṃ karoti।
tatra malasaṅgāt samunnahyatyudaramantaḥśūlaṃ dṛtivat pārśvayorāpūrṇatā śiraḥpṛṣṭharujā śvāsakāsau pāyubastinistodaśca bhavati।
tamudāvartānāhaharābhyaṅgasvedavartidīpanacūrṇabastikriyābhirupacaret॥
aka3.9
kṣāmeṇālpabalena mṛdukoṣṭhāgninā rūkṣeṇāsnigdhena vā svinnena sāmena vā balavadauṣadhamupayuktaṃ sapittamanilaṃ pradūṣya parikartikāmāpādayati।
tatra nābhibastigudameḍhre sadāhaparikartanamanilasaṅgo viṣṭambhaśca॥
aka3.10
taṃ kṛṣṇatilamadhukamadhuyuktaiḥ picchābastibhirāsthāpayet।
kṣīrivṛkṣaśṛtakṣīreṇa vā।
śītāmbupariṣiktaṃ cainaṃ payasā bhuktavantaṃ ghṛtamaṇḍena yaṣṭīmadhukatailena vānuvāsayet।
kṣāmasya ca madhuro bṛṃhaṇaśca sarvo vidhiriṣṭaḥ॥
aka3.11
sāme laṅghanadīpanaṃ ca laghurūkṣoṣṇaṃ cānnapānam।
nirāmībhūte'nubandhe laghu kṣāramlam।
savāte dadhisārāmlaṃ dāḍimatvacā yuktaṃ bhojane pāne ca prayuñjīta sadāḍimarasaṃ ca sarpiḥ pibeduṣṇāmbunā vā tiladevadārukalkam॥
aka3.12
krūrakoṣṭhasya bahudoṣasyālpamalpaguṇaṃ mṛdusnigdhaṃ vā śodhanamavacāritamutkleśya doṣān na nirharati।
alpālpaṃ ca pittakaphasaṃsṛṣṭaṃ parisravati।
viṣṭambhagauravaśophakaṇḍūpāṇḍutāṅgasādagulmaśūlāni cāpādayati॥
aka3.13
taṃ tiniśadhavāścvakarṇapalāśabalāniryūhairmadhuyuktairāsthāpayet।
upaśāntaparisravaṃ ca punarupasnigdhaṃ tīkṣṇaiḥ śodhayet।
śuddhe ca dīpanāṃścūrṇāsavāriṣṭādīn yojayet॥
aka3.14
pītauṣadho yadā vegamudīrayati nigṛhṇāti vā।
tadā pravāhikāsya jāyate।
tasyāṃ sadāhaśūlaṃ sapicchaṃ śvetaṃ kṛṣṇaṃ raktaṃ vā bhṛśaṃ pravāhamāṇaḥ kaphamupaviśati।
taṃ parisravavidhinopacaret॥
aka3.15
pītauṣadhasya bheṣajodgāracchardyādīnāṃ nigrahādvātādayaḥ kupitā hṛdayamupasṛtya hṛdgrahaṃ ghoramāvahanti।
tataḥ pradhānamarmopatāpādvedanābhiratyarthamāturaḥ pīḍyate।
mohahidhmākāsalālāpārśvaśūlayuto vepathumān naṣṭasaṃjño dantān kaṭakaṭāpayatyudvṛttākṣo jihvāṃ khādati।
taṃ hṛdayopasaraṇamāhuḥ॥
aka3.16
tasmai bhiṣak śīghramamuhyannabhyaṅgapūrvaṃ dhānyasvedena parisvedya tīkṣṇamavapīḍaṃ dadyāt।
yaṣṭīmadhukamiśreṇa taṇḍulāmbunā vamanam।
kaṭubhirvā kaphottarāya।
tato doṣaśeṣaṃ pācanīyaiḥ pācayedyathādoṣocchrayaṃ ca bastīn vitaret॥
aka3.17
asnigdhasvinnenābrahmacariṇā vegadhāriṇā mṛdukoṣṭhena sukumāreṇa vā rūkṣamauṣadhamatimātraṃ prayuktamativirekādvāyuṃ kopayati।
tena sarvāṅgapragraho bhavati।
tasya viśeṣāt pārśvapṛṣṭhaśroṇimanyāmamasu śūlamūrcchābhramakalpastambho nistodo bheda udveṣṭanaṃ saṃjñānāśaśca syāt।
tamabhyajya dhānyaiḥ svedayitvā yaṣṭīmadhukavipakvena tailenānuvāsayet।
vātaharaṃ cānnapānam॥
aka3.18
snigdhasvinnasyātimṛdukoṣṭhasya kṣudhitasya vā tīkṣṇamatibhūri vā prayuktamauṣadhaṃ sarvaśo nirhṛtya malān dhātūnapi dravīkṛtya visrāvayedatiyogena।
taṃ śatadhautaghṛtenābhyajya kaṣāyasvāduśītaiḥ pradehapariṣekāvagāhānnapānaiḥ śarkarāmadhumadbhiśca lahaḥ stambhayet॥
aka3.19
candanāñjanośīracchāgāsṛkśītodakairlājasaktūn pāyayet।
picchābastīṃścasmai dadyānmadhuravargasiddhaṃ ca kṣīrasarpiḥ sarpirmaṇḍo'nuvāsanam।
raktapittavidhānaṃ ca kuryāt॥
aka3.20
viśeṣeṇa vamanātiyoge saghṛtatasitākṣaudraṃ phalarasairmanthaṃ pibet।
kṣīrivṛkṣaśuṅgasiddhāṃ vā samākṣikāṃ peyāṃ kṣīraṃ vā saṃgrāhidravyasiddhaṃ ca kṣīraṃ bhojane'vacārayet॥
aka3.21
sodgārāyāṃ ca chardyāṃ dhanikāmadhūkamadhurasāmustāñjanāni madhunā lihyāt।
vāksaṅge hanusaṅge'nilārtau ca ghṛtamāṃsarasasiddhāmalpataṇḍulāṃ peyāṃ pibet।
snehasvedau cāvacārayet॥
aka3.22
jihvāpraveśe snigdhāmlalavaṇān kavalagaṇḍūṣān hṛdyāṃścājamāṃsarasān।
purataścāsya phalānyamlāni khādayet॥
aka3.23
nirgatāṃ tu jihvāṃ tiladrākṣākalkaliptāṃ vyoṣalavaṇacūrṇapraghṛṣṭāṃ vā praveśayet।
akṣiṇī vyāvṛtte ghṛtābhyakte pīḍayedvisaṃjñaṃ sāmaveṇugītaśabdān śrāvayet॥
aka3.24
virecanātiyoge taṇḍulāmbhasā madhumiśreṇa vamet priyaṅvādiṃ ca taṇḍulodakena pibedrodhrarasāñjanadāḍimatvaco vā।
somavalkalaṭphalotpalasamaṅgāpadmakesarāṇi vā।
kṣaudraśarkarāmadhukauḍumbaratvaco vā।
raktātisārakriyāṃ ca kurvīta॥
aka3.25
gudaṃ niḥsṛtamabhyajya svedayitvā kaṣāyaiścastambhayitvā praveśayet।
pūrvavacca vāksaṅgādīn sādhayet॥
aka3.26
ubhayatra ca jīvaraktapittayorjñānārthaṃ rakte śuklaṃ picu plotaṃ vā kṣipet।
tasminnāvāne koṣṇāmbukṣālitaśuddhe jīvaraktam।
vivarṇe tu raktapittaṃ vidyāt।
annaṃ vā tadvimiśraṃ śune kākāya vā dadyāt।
tasmin bhukte jīvaṃ vadedabhukte pittam॥
aka3.27
āmaraṇācca tasya tṛṇmūrchāmadārtasya kriyāṃ pittaghnīmatiyogoktāṃ ca kuryāt।
eṇādirudhiraṃ vātisrutaraktoktavidhinā sakṣaudraṃ śīghramupayuñjīta।
taddhi sadyo jīvamabhisandadhāti।
śyāmākāśmaryamadhukadūrvośīrairvā śṛtaṃ payo ghṛtamaṇḍāñjanayuktaṃ śītaṃ bastau niṣecayet॥
aka3.28
śeṣeṣvapi cāsamyakprayuktavamanavirecanopadraveṣu yathāmayaṃ doṣādīnapekṣya pratikuryādbastivyāpatsiddhiṃ cekṣeta॥
aka3.29
evamubhayatobhāge'pi śodhane yathāvasthamuttiṣṭheta।
yā tu virecane parikartikā tadvamane kaṇṭhakṣaṇanam।
yadadhaḥparisravaḥ sa kaphapraseko yadadhaḥpravāhaṇaṃ sa śuṣkodgāra iti।
bhavati cātra॥
aka3.30
atimātramakāle'lpaṃ tulyavīyarabhāvitam।
asamyaksaṃskṛtaṃ jīrṇaṃ vyāpadyetauṣadhaṃ dhruvam॥
aka3.31
chardanaṃ na tu duśchada durvirecyaṃ na recanam।
pāyayedauṣadhaṃ bhūyastannihanti tathā hi tau॥
aka3.32
yasyordhvaṃ kaphasaṃsṛṣṭaṃ pītaṃ yātyānulomikam।
vamitaṃ kavalaiḥ śuddhaṃ laṅghitaṃ pāyayettu tam॥
aka3.33
vibaddhe'lpe cirāddoṣe sravatyuṣṇaṃ pibejjalam।
tenādhmānaṃ vamistṛṣṇā vibandhaścāśu śāmyati॥
aka3.34
bheṣajaṃ doṣaruddhaṃ cennodhva nādhaḥ pravartate।
sodgāraṃ sāṅgaśūlaṃ vā svedaṃ tatrāvacārayet॥
aka3.35
sampagviriktasyodgāre bheṣajaṃ kṣipramullikhet।
ajīrṇamapravṛttau tu suśītaiḥ stambhayedbhiṣak॥
aka3.36
kadācicchleṣmaṇā ruddhaṃ tiṣṭhatyurasi bheṣajam।
kṣīṇe śleṣmaṇi sāyāhne rātrau vā tat pravartate॥
aka3.37
rukṣānāhārayorjīrṇe tiṣṭhatyūrdhvaṃ gate'pi vā।
vāyunā bheṣaje tvanyat sasnehalavaṇaṃ pibet॥
aka3.38
tṛṇmohabhramamūrchādyāḥ syurjīryati ca bheṣaje।
pittaghnaṃ svādu śītaṃ ca bheṣajaṃ tatra śasyate॥
aka3.39
lālāhṛllāsaviṣṭambharomaharṣāḥ kaphāvṛte।
bheṣajaṃ tatra tīkṣṇoṣṇaṃ kaṭvādi kaphanuddhitam॥
aka3.40
pratikūlā gatiḥ pāko grathitatvaṃ sagauravam।
doṣotkleśo bhṛśādhmānaṃ parikartaḥ parisravaḥ॥
aka3.41
pravāhikā hṛdgrahaṇaṃ sarvagātraparigrahaḥ।
saha dhātusraveṇaitā dvādaśoktāḥ sasādhanāḥ।
vyāpado vidhivibhraṃśāt dvividhe'pi virecane॥
aka3.42
utpadyamānāsu ca tāsu tāsu vyāpatsu saṃśodhanavibhrameṇa।
diśānayaivāśu yateta siddhyai jyotirhi śāstraṃ nayadurnayānām॥
॥iti tṛtīyo'dhyāyaḥ॥
atha caturtho'dhyāyaḥ।
aka4.1
athāto bastikalpaṃ vyākhyāsyāmaḥ।
iti ha smāhurātreyādayo maharṣayaḥ॥
aka4.2
balāṃ guḍūcīṃ triphalāṃ sarāsnāṃ dvipañcamūlaṃ ca palonmitāni।
aṣṭau phalānyardhatulāṃ ca māṃsāt chāgāt pacedapsu caturthaśeṣam॥
aka4.3
pūto yavānīphalabilvakuṣṭhavacāśatāhvāghanapippalīnām।
kalkairguḍakṣaudraghṛtaḥ satailairyuktaḥ sukhoṣṇo lavaṇānvitaśca॥
aka4.4
bastiḥ paraṃ sarvagadapramāthīsvasthe hito jīvanabṛṃhaṇaśca।
bastau ca yasmin paṭhito na kalkaḥ sarvatra dadyādamumeva tatra॥
aka4.5
dvipañcamūlasya raso'mlayuktaḥ sacchāgamāṃsasya sapūrvapeṣyaḥ।
trisnehayuktaḥ pravaro nirūhaḥ sarvānilavyādhiharaḥ pradiṣṭaḥ॥
aka4.6
balāpaṭolīlaghupañcamūlatrāyāntakairaṇḍayavāt susiddhāt।
prastho rasācchāgarasārdhayuktaḥ sādhyaḥ punaḥ prasthasamaḥ sa yāvat॥
aka4.7
priyaṅgukṛṣṇāghanakalkayuktaḥ satailasarpirmadhusaindhavaśca।
syāddīpano māṃsabalapradaśca cakṣurbalaṃ copadadhāti sadyaḥ॥
aka4.8
eraṇḍamūlāttripalaṃ palāśattathā palāṃśaṃ laghupañcamūlam।
rāsnābalāchinnaruhāśvagandhāpunarnavāragvadhadevadāru॥
aka4.9
phalāni cāṣṭau salilāḍhakābhyāṃ vipācayedaṣṭamaśeṣite'smin।
vacāśatāhvāhapuṣāpriyaṅguyaṣṭīkaṇāvatsakabījamustam॥
aka4.10
dadyāt supiṣṭaṃ sahatārkṣyaśailamakṣapramāṇaṃ lavaṇāṃśayuktam।
samākṣikastailayutaḥ samūtro bastirjayellekhanadīpano'sau॥
aka4.11
jaṅghorupādatrikapṛṣṭhakoṣṭhahṛdguhyaśūlaṃ gurutāṃ vibandham।
gulmāśmavardhmagrahaṇīgudotthāṃstāṃstāṃśca rogān kaphavātajātān॥
aka4.12
catuṣpale tailaghṛtasya bhṛṣṭaḥ chāgācchatārdho dadhidāḍimāmlaḥ।
rasaḥ sapeṣyo balavaṇamāṃsaretognitaimiryaśirorujīṣṭaḥ॥
aka4.13
yaṣṭyāhvayasyāṣṭapalena siddhaṃ payaḥ śatāhvāphalapippalībhiḥ।
yuktaṃ sasarpirmadhuvātaraktavisarpavaisvaryahito nirūhaḥ॥
aka4.14
yaṣṭhyāhvalodhrābhayacandanaiśca śṛtaṃ payo'gryaṃ kamalotpalaiśca।
saśarkarākṣaudraghṛtaṃ suśītaṃ pittāmayān hanti sajīvanīyam॥
aka4.15
gopāṅganācandanaśītapākīdrākṣardhikāśmaryamadhūkasevyaiḥ।
payaḥ śṛtaṃ śrāvaṇimudgaparṇībalāsvaguptāmadhuyaṣṭikalkaiḥ॥
aka4.16
godhūmacūrṇaiśca picupramāṇairikṣovidāryāśca rasena yuktam।
tailena yaṣṭīmadhusādhitena sitopalākṣaudraghṛtaiśca śītaḥ॥
aka4.17
bastiḥ praśastaḥ sasamastadehadāhe saśūle'vayavāśrite vā।
gulmātisārabhramamūtrakṛcchrakṣīṇe kṣataujobalasaṅkṣaye ca॥
aka4.18
kośātakāragvadhadevadārumūrvāśvadaṃṣṭrākuṭajārkapāṭhāḥ।
paktvā kulatthān bṛhatīṃ ca toye rasasya tasya prasṛtā daśa syuḥ॥
aka4.19
tān sarṣapailāmadanaiḥ sakuṣṭhairakṣapramāṇaiḥ prasṛtaiśca yuktān।
kṣaudrasya tailasya phalāhvayasya kṣārasya tailasya ca sārṣapasya॥
aka4.20
dadyānnirūhaṃ kapharogitāya mandāgnaye cāśanavidviṣe ca॥
aka4.21
punarnavairaṇḍavṛṣāśmabhedavṛścīvabhūtīkabalāpalāśān।
dvipañcamūlaṃ ca palāṃśakāni kṣuṇṇāni dhautāni phalāni cāṣṭau॥
aka4.22
bilvaṃ yavāṅkolakulatthadhānyaphāni ca syuḥ prasṛtonmitāni।
payo jaladvyāḍhakasādhitaṃ tat kṣīrāvaśiṣṭaṃ śucivastrapūtam॥
aka4.23
vacāśatāhvāmaradārukuṣṭhayaṣṭyāhvasiddhārthakapippalīnām।
kalkairyavānyā madanaiśca yuktaṃ nātyuṣṇaśītaṃ guḍasaindhavāktam॥
aka4.24
kṣaudrasya tailasya ca sarpiṣaśca navasya yuktaṃ prasṛtitrayeṇa।
dadyānnirūhaṃ vidhinā vidhijñaḥ sasarvasaṃsargakṛtāmayaghnaḥ॥
aka4.25
ardhārdhavihitān bastīnataścitrān pravakṣyate।
kośātakīdvayekṣvākuphalajīmūtavatsakāḥ॥
aka4.26
śyāmātrivṛtayormūlaṃ tathā dantīdravantijam।
prakīryā codakīryā ca kṣīriṇī nīlinīphalam॥
aka4.27
saptapāśaṅkhinīlodhraṃ phalaṃ kampillakasya ca।
svakalkasaindhavayutāḥ pakvāśayaviśodhanāḥ॥
aka4.28
ghātakīpuṣpatarkārījīvantīmūlavatsakāḥ।
pragrahaḥ khadiraḥ kuṣṭhaṃ śamī piṇḍītako yavāḥ॥
aka4.29
priyaṅgurarkamūlī ca taruṇījātiyūthikāḥ।
vaṭādyāḥ kiṃśukaṃ lodhramiti saṅgrāhikā matāḥ॥
aka4.30
grāhī priyaṅgvambaṣṭhādikvāthakalkaiḥ krameṇa ca।
ūṣakādipratīvāpo lekhanastriphalārasaḥ।
madhurakvāthakalkena sarasājyena bṛṃhaṇaḥ॥
aka4.31
badaryairāvaṇīśeluśālmalīdhanvanāṅkurāḥ।
samākṣikāḥ kṣīrayutāḥ sāsṛjaḥ picchilāḥ smṛtāḥ॥
aka4.32
kolaṅkatakakāṇḍekṣudarbhapoṭekṣupālibhiḥ।
dāhaghnaḥ saghṛtakṣīro dvitīyaścandanādibhiḥ॥
aka4.33
muṣṭiḥ śālmalivṛntānāṃ kṣīrasiddho ghṛtānvitaḥ।
hitaḥ pravāhaṇe tadvadvṛntaiḥ śālmalakasya ca॥
aka4.34
karbudārāḍhakīnīpavidulaiḥ kṣīrasādhitaiḥ।
parikarte tathā vṛntaiḥ śrīparṇīkovidārajaiḥ॥
aka4.35
parisrave payaḥ siddhaṃ savṛścīvapunarnavam।
ākhukarṇikayā tadvattaṇḍulīyakayuktayā॥
aka4.36
aśvāvarohakaḥ kākanāsārājakaśerukāḥ।
siddhāḥ kṣīre'tiyoge syuḥ kṣaudrāñjanaghṛtairyutāḥ।
nyagrodhādyaiścaturbhiśca vidhināparaḥ॥
aka4.37
bṛhatī kṣīrakākolī pṛśniparṇī śatāvarī।
kāśmaryabadarīmūrvāstathośīrapriyaṅgavaḥ॥
aka4.38
jīvādāne śṛtau kṣīre dvau ghṛtāñjanasaṃyutau।
bastī pradeyau bhiṣajā śītau samadhuśakarau।
govyajāmahiṣīkṣīrairjīvanīyayutairapi॥
aka4.39
śaśaiṇadakṣamārjāramahiṣāvyajaśoṇitaiḥ।
sadyaskairmṛditairbastirjīvādāne praśasyate॥
aka4.40
athemān sukumārāṇāṃ nirūhān snehanān mṛdūn।
karmaṇā viplutānāṃ ca vakṣyāmi prasṛtaiḥ pṛthak॥
aka4.41
kṣīrāt dvau prasṛtau kāryai madhutailaghṛtāttrayaḥ।
khajena mathito bastirvātaghno balavarṇakṛt॥
aka4.42
ekaikaḥ prasṛtastailaprasannākṣaudrasarpiṣām।
bilvādimūlakvāthāt dvau kaulatthāddvau sa vātajit॥
aka4.43
paṭolanimbapūtīkarāsnāsaptacchadāmbhasaḥ।
prasṛtaḥ pṛthagājyācca bastiḥ sarṣapakalkavān।
sapañcatikto'bhiṣyandakṛmikuṣṭhapramehahā॥
aka4.44
viḍaṅgatriphalāśigruphalamustākhukarṇijāt।
kaṣāyāt prasṛtāḥ pañca tailādeko vimathya tān।
nirūhaḥ kṛmihā vellapippalīkalkayojītaḥ॥
aka4.45
payasyekṣusthirārāsnāvidārīkṣaudrasarpiṣām।
ekaikaḥ prasṛto bastiḥ kṛṣṇākalko vṛṣatvakṛt॥
aka4.46
catvārastailagomūtradadhimaṇḍāmlakāñjikāt।
prasṛtāḥ sarṣapaiḥ piṣṭairviṭsaṅgānāhabhedanaḥ॥
aka4.47
śvadaṃṣṭrāśmabhideraṇḍakvāthatailasurāsavāt।
prasṛtāḥ pañca capalākauntīyaṣṭyāhvakalkavān।
bastiḥ kavoṣṇaḥ sāhāne mūtrakṛcchre varo mataḥ॥
aka4.48
mṛdubastijaḍībhūte tīkṣṇo'nyo bastiriṣyate।
tīkṣṇairvikarṣite snigdho madhuraḥ śiśiro mṛduḥ॥
aka4.49
tīkṣṇatvaṃ mūtrabilvāgnilavaṇakṣārasarṣapaiḥ।
prāptakālaṃ vidhātavyaṃ kṣīrājyādyaistu mārdavam॥
aka4.50
balakāladoṣarogaprakṛtīḥ pravibhajya yojito bastiḥ।
svaḥ svairauṣadhavargaiḥ svān svān rogān nivatayati॥
aka4.51
uṣṇārtānāṃ śītān śītārtānā tathā sukhoṣṇāṃśca।
tadyogyauṣadhayuktān bastīn santarkya yuñjīta॥
aka4.52
bastīnna bṛṃhaṇīyān dadyādvyādhiṣu viśodhanīyeṣu।
medasvino viśodhyā ye ca narāḥ kuṣṭhamehārtāḥ॥
aka4.53
na kṣīṇakṣatadurbalamūrchitakṛśaśuṣkaśuddhadehānām।
dadyādviśodhanīyān doṣanibaddhāyuṣo ya ca॥
॥iti caturtho'dhyāyaḥ॥

atha pañcamo'dhyāyaḥ।
aka5.1
athātaḥ siddhabastikalpaṃ vyākhyāsyāmaḥ।
iti ha smāhurātreyādayo maharṣayaḥ।
siddhabastīn prayuñjīta sarvadā sarvadehinām।
nirvyāpado bahuphalān balapuṣṭikarān sukhān॥
aka5.2
madhutaile same karṣaḥ sandhavāt dvipacurmisiḥ।
eraṇḍamūlakvāthena nirūho mādhutailikaḥ।
rasāyanaṃ pramehārśaḥ kṛmigulmāntravṛddhinut॥
aka5.3
sayaṣṭimadhukaścaiṣa cakṣuṣyo raktapittajit।
yāpano ghanakalkena madhutailarasājyavān॥
aka5.4
pāyujānūruvṛṣaṇabastimehanaśūlajit।
prasṛtāṃśairghṛtakṣaudravasātailaiḥ praklpayet।
yāpanaṃ saindhavārdhākṣahapuṣārdhapalānvitam॥
aka5.5
eraṇḍamūlaniṣkvātho madhutailaṃ sasaidhavam।
eṣa yuktaratho bastiḥ savacāpippalīphalaḥ॥
aka5.6
sakvātho madhuṣaḍgranthāśatāhvāhiṅgusaindhavaḥ।
suradāru ca rāsnā ca bastirdoṣaharaḥ śivaḥ॥
aka5.7
pañcamūlasya niṣkvāthastailaṃ māgadhikā madhu।
sasaindhavaḥ samadhukaḥ siddhabastiriti smṛtaḥ॥
aka5.8
dvipañcamūlatriphalāphalabilvāni pācayet।
gomūtre tena piṣṭaiśca pāṭhātoyadavatsakaiḥ॥
aka5.9
saphalaiḥ kṣaudratailābhyāṃ kṣāreṇa lavaṇena ca।
yukto bastiḥ kaphavyādhipāṇḍurogaviṣūciṣu।
śukrānilavibandheṣu bastyāṭope ca pūjitaḥ॥
aka5.10
mustāpāṭhāmṛtairaṇḍabalārāsnāpunarnavam।
mañjiṣṭhāragvadhośīratrāyamāṇākṣarohiṇīḥ॥
aka5.11
kanīyaḥ pañcamūlaṃ ca pālikaṃ madanāṣṭakam।
jalāḍhake pacettacca pādaśeṣaṃ parisrutam॥
aka5.12
kṣīradviprasthasaṃyuktaṃ kṣīraśeṣaṃ punaḥ pacet।
sapādajāṅgalarasaḥ sasarpirmadhusaindhavaḥ॥
aka5.13
piṣṭairyaṣṭīmisiśyāmākaliṅgakarasāñjanaiḥ।
bastiḥ sukhoṣṇo māṃsāgnibalaśukravivardhanaḥ॥
aka5.14
vātāsṛṅmohamehārśogulmaviṇmūtrasaṅgraham।
viṣamajvaravīsarpavardhmādhmānapravāhikāḥ॥
aka5.15
vaṅkṣaṇorukaṭīkukṣimanyāśrotraśirorujaḥ।
hanyādasṛgdaronmādaśophakāsāśmakuṇḍalān।
cakṣuṣyaḥ putrado rājā yāpanānāṃ rasāyanam॥
aka5.16
pṛthak palāṃśaṃ vipacet pañcamūlamagokṣuram।
kṣīrāḍhake caturthasthaṃ piṣṭairyaṣṭyādibhiryutam॥
aka5.17
kṣaudratailājyasindhūtthayuktaṃ bastiḥ supūjitaḥ।
viśeṣādbālavṛddhastrīsukumārasukhātmanām॥
aka5.18
tadvat sahācarabalāsārivādarbhasādhitam।
kṣīraṃ bastistathābhīruguḍūcībṛhatīdvayaiḥ।
siddhaṃ payo māgadhikāyaṣṭīmadhukakalkavat॥
aka5.19
pañcamūlaṃ bṛhatyādi pratidravyaṃ palonmitam।
dvipalaṃ śāligodhūmayavamāṣaṃ sayaṣṭikam॥
aka5.20
taiḥ siddhaṃ chāgalaṃ kṣīraṃ kukkuṭāṇḍarasaḥ sitā।
sājyakṣaudradvilavaṇastairbastiḥ śukrakṛtparam।
kalpo'yaṃ śikhigonardamatsyādyaṇḍaraseṣvapi॥
aka5.21
rasaḥ kulīramāṃsasya caṭakāṇḍarasānvitaḥ।
saśarkarāghṛtamadhurbastirvṛṣyatamo mataḥ॥
aka5.22
bastasūkarajairmuṣkaiḥ kulīracaṭakāmiṣaiḥ।
siddhaṃ payo bastaśukramuccaṭekṣurakaṃ madhu॥
aka5.23
tairghṛtāḍhyo'lpalavaṇo bastirvṛṣyatamaḥ param।
siddhena payasā bhojyamātmaguptoccaṭekṣuraiḥ॥
aka5.24
ato daśadaśāhena yastu bastīn niṣevate।
vājīva puṣṭaḥ savṛṣo gacchati pramadāśatam।
ete mākṣikasaṃyuktāḥ kurvantyativṛṣaṃ naram॥
aka5.25
nātiyogaṃ na cāyogaṃ stāmbhinaste ca kurvate॥
aka5.26
nirūhā lekhanāḥ prāyo bṛṃhaṇāḥ snehabastayaḥ।
yāpaneṣūbhayaṃ tasmānneṣṭaṃ teṣvanuvāsanam॥
aka5.27
mṛdutvānna nivartante yasya tvete prayojitāḥ।
samūtrairbastibhistīkṣṇairāsthāpyaḥ kṣiprameva saḥ॥
aka5.28
śophāgnināśapāṇḍutvaśūlārśaḥparikartikāḥ।
syurjvarāścātisārāśca yāpanātyarthasevanāt॥
aka5.29
ariṣṭakṣāraśīdhvādyaistatreṣṭā dīpanī kriyā।
yuktyā tasmānniṣeveta yāpanān na prasaṅgataḥ॥
aka5.30
mṛdvalpauṣadhasaṃyogāt pādahīnapramāṇataḥ।
alpakālopayogācca teṣu niṣparihāratā॥
aka5.31
dravyeṣu yāpanīyeṣu siddhān snehān pṛthak pṛthak।
bastīn sarveṣu vā yuñjyāt parihāravivarjitān॥
aka5.32
sahācarābhīrubalārāsnāgokṣurakāt pṛthak।
tulāṃ jaladroṇaśate pacet droṇāvaśeṣite॥
aka5.33
pūtaśīte bisadrākṣātavakṣīrīnidigdhikāḥ।
mahāsahākṣudrasahāyaṣṭīmadhumadhūlikāḥ॥
aka5.34
jīvakarṣabhakodīcyamṛṇālotpalacandanam।
kharjūratālamajjātmaguptāmalakīkaṇāḥ॥
aka5.35
paṭolamedātvakpatraśītapākyodanāhvayāḥ।
kalkīkṛtya kṣipettasmin pṛthak ca prasthasammitam॥
aka5.36
rasaṃ varāhamahiṣabastamuṣkodbhavaṃ tathā।
śikhikukkuṭahaṃsāṇḍasambhavaṃ tailasarpiṣī॥
aka5.37
dhātrīvidārīsvarasaṃ gavyakṣīrāḍhakadvayam।
brahmabherīmṛdaṅgādininādaiḥ sādhitaṃ ca tat॥
aka5.38
sitacchatratrakṛtacchāyaṃ sitavastrāvaguṇṭhitam।
āropitaṃ gajaskandhe pūjayitvā vṛṣadhvajam॥
aka5.39
kṛtvā svastyayanaṃ dadyāt snehabastimayantraṇam।
prāptastenātivṛṣatāṃ śramayedvanitāśatam॥
aka5.40
nirvalīpalitaḥ kāntaścirajīvī bhavet sa ca।
naṣṭaśukrakṣatakṣīṇaviṣamajvariṇāṃ hitaḥ।
vyāpannārtavaśukrāṇāṃ putradātā rasāyanam॥
aka5.41
evaṃ ca bastayo'nye'pi kalpyāḥ pākyāśca naikaśaḥ।
śataṃ vārān sahasraṃ vā pācayet sambhave sati॥
aka5.42
doṣaghnāḥ saparīhārā vakṣyante snehabastayaḥ॥
aka5.43
daśamūlaṃ balāṃ rāsnāmaśvagandhāṃ punarnavām।
guḍūcyairaṇḍapūtīkabhārṅgīvṛṣakarohiṣam॥
aka5.44
śatāvarīṃ sahacaraṃ kākanāsāṃ palāṃśakam।
yavamāṣātasīkolakulatthān prasṛtonmitān॥
aka5.45
vahe vipācya toyasya droṇaśeṣeṇa tena ca।
pacettailāḍhakaṃ peṣyairjīvanīyaiḥ palonmitaiḥ॥
aka5.46
anuvāsanamityetat sarvavātavikāranut।
anūpānāṃ vasā tadvajjīvanīyopasādhitā॥
aka5.47
śatāhvāyavabilvāmlaistailaṃ siddhaṃ samīraṇe।
saindhavenāgnivraṇena taptaṃ cānilajiddhṛtam॥
aka5.48
jīvantīṃ madanaṃ medāṃ śrāvaṇīṃ madhukaṃ balām।
śatāhvarṣabhakau kṛṣṇāṃ kākanāsāṃ śatāvarīm॥
aka5.49
svaguptāṃ kṣīrakākolīṃ karkaṭākhyāṃ śaṭhīṃ vacām।
piṣṭvā tailaṃ ghṛtaṃ kṣīre sādhayeta caturguṇe॥
aka5.50
bṛṃhaṇaṃ vātapittaghnaṃ balaśukrāgnivardhanam।
rajaḥśukrāmayaharaṃ putrīyaṃ cānuva sanam॥
aka5.51
śiśirasparśavīryaiśca piṣṭaiḥ kṣīre caturguṇe।
tailapādaṃ ghṛtaṃ siddhaṃ pittaghnamanuvāsanam॥
aka5.52
saindhavaṃ madanaṃ kuṣṭhaṃ śatāhvā niculo vacā।
drīberaṃ madhukaṃ bhārṅgī devadārusakaṭphalam॥
aka5.53
nāgaraṃ puṣkaraṃ medā cavikā citrakaḥ śaṭhī।
viḍaṅgātiviṣe śyāmā hareṇurnīlinī sthirā॥
aka5.54
bilvājamodacapalā dantī rāsnā ca taiḥ smaiḥ।
sādhyameraṇḍatailaṃ vā tailaṃ vā kapharoganut॥
aka5.55
vardhmodāvartagulmārśaḥplīhamehāḍhyamārutān।
ānāhamaśmarīṃ cāśu hanyāttadanuvāsanam॥
aka5.56
sādhitaṃ pañcamūlena tailaṃ bilvādināthavā।
anvāsanaṃ śleṣmaharaṃ dravyairvā kaphaghātibhiḥ।
phalairaṣṭaguṇe cāmle siddhamanvāsanaṃ kaphe॥
aka5.57
śūlānāhe tu tadyukto nirūhaḥ paṭumūtravān।
pṛcchati sma munimityatha dhīmānagniveśa iha kintu phalānām।
bastikarmaṇi hitaṃ satataṃ syāt taṃ punarvasuriti praśaśāsa॥
aka5.58
iha kuṣṭhahitā garāgarī hitamikṣvākuphalaṃ pramehiṇām।
kuṭajasya phalaṃ hṛdāmaye pravaraṃ kośaphalaṃ tu pāṇḍuṣu॥
aka5.59
udare kṛtavedhanaṃ hitaṃ madanaṃ sarvagadāvirodhi ca।
madhuraṃ sakaṣāyatiktakaṃ tadarūkṣaṃ sakaṭūṣṇapicchilam॥
aka5.60
kaphapittahṛdāśukāri yannirapāyaṃ pavanānulomi ca।
pravaraṃ tadataḥ phalādiṣu smṛtamāsthāpanayojanāsviti॥
aka5.61
atha munivṛṣabhe nigadya vākyaṃ sthitavati vijñapayāmbabhūva bhūyaḥ।
idamatigahanaṃ sahānyaśiṣyairavanigato'ñjalimagrato nidhāya॥
aka5.62
citrakarmaguṇakṛdguruṇokto bastirūrdhvamatha caiti na nābheḥ।
śīghnamāpatati cānu sa dehāt sarvataḥ kathamapohati doṣān॥
aka5.63
ūce gurustimitamārutavaśyametat dehasya yadbahirupāśritamantare vā।
duṣṭasya tasya janayannanulomatāṃ tu bastirhinasti viṣamānapi rogapūgān॥
aka5.64
śākhāgatāḥ koṣṭhagatāśca rogā marmordhvasarvāvayavāṅgajāśca।
ye santi teṣāṃ na tu kaścidanyo vāyoḥ paraṃ janmani heturasti॥
aka5.65
viṭśleṣmapittādimalācayānāṃ vikṣepasaṃhārakaro hi vāyuḥ।
tasyātivṛddhasya śamāya nānyadbasteḥ samaṃ bheṣajamasti yasmāt॥
aka5.66
śāmyanti yatnena jite'nile ca tadīritāḥ pittakaphādayo'pi।
tasmāccikitsārdhamiti bruvanti sarvāṃ cikitsāmapi bastimeke॥
aka5.67
yacca pakvāśastho'pi doṣānāpādamastakam।
vīryeṇa bastirādatte khastho'rko bhūrasāniva॥
aka5.68
yattatrauṣadhavīryaṃ hi tadapānena vāyunā।
paryāptamacirādeva samānaḥ pratipadyate॥
aka5.69
samānādduttaraṃcaivaṃ vyānādyāḥ pavanāḥ kramāt।
te tṛptāḥ prakṛtiṃ yātāḥ śarīrānugrahe sthitāḥ॥
aka5.70
prasahya pittaśleṣmāṇau yathāsthānaṃ niveśya ca।
santarpayanti paritaḥ svān svān bhūtaguṇāṃstanau॥
aka5.71
vyānastiryagapāno'dhaḥ prāṇaścordhvaṃ prakarṣati।
yathāsvameva nāḍībhirhāriṇībhirivodakam॥
aka5.72
evaṃ vātaiḥ sirābhiśca vapurbastiḥ suyojitaḥ।
vyāpnuvat prasabhaṃ hanti sakṛchrānapi yakṣmaṇaḥ॥
aka5.73
bastistasmāt sarvakarmapradhānaṃ sarvātaṅkān hanti niḥśeṣataśca।
srotāṃsyantaḥ śodhayitvā ca kuryādojastejaḥ śukramedhāgnikīptim॥
॥iti pañcamo'dhyāyaḥ॥
atha ṣaṣṭho'dhyāyaḥ।
aka6.1
athāto bastivyāpatsiddhiṃ vyākhyāsyāmaḥ।
iti ha smāhurātreyādayo maharṣayaḥ॥
aka6.2
vibandhagauravādhmānaśirorugvāhanordhvagāḥ।
kukṣiśūlāṅgarugghidhmāhṛtpīḍākartanasravāḥ।
ayogādatiyogācca basteḥ syuḥ ṣaṭṣaḍāpadaḥ॥
aka6.3
asnigdhasvinnadehasya gurukoṣṭhasya yojitaḥ।
śīto'lpasnehalavaṇadravyamātro ghano'pi vā॥
aka6.4
bastiḥ saṅkṣobhya taṃ doṣaṃ durbalatvādanirharan।
karoti vātaviṇmūtravibandhamatidāruṇam॥
aka6.5
nābhibastirunāṃ dāhaṃ hṛllepaṃ śvayathuṃ gude।
kaṇḍūṃ gaṇḍāni vaivarṇyamaratiṃ vahnimārdavam॥
aka6.6
kvāthadvayaṃ prāgvihitaṃ madhyedoṣe'tisāriṇi।
uṣṇasya tasmādekasya tatra pānaṃ praśasyate।
phalavartyastathā svedāḥ kālaṃ jñātvā virecanam॥
aka6.7
bilvamūlatrivṛddāruyavakolakulatthavān।
surāviṇmūtravān bastiḥ saprākpeṣyastamānayet॥
aka6.8
saśeṣāme nirūheṇa mṛdunā doṣa īritaḥ।
mūrchayatyanilaṃ mārgaṃ ruṇaddhyagniṃ hinasti ca॥
aka6.9
gauravaklamahṛcchūladāhasammohaveṣṭanam।
tataḥ kuryādupacarettaṃ rūkṣasvedapācanaiḥ॥
aka6.10
pippalīkattṛṇośīradārumūrvāśṛtaṃ jalam।
pibet sauvarcalonmiśraṃ dīpanaṃ hṛdviśodhanam॥
aka6.11
vacānāgaraśaṭhyo vā dadhimaṇḍena mūrchitāḥ।
peyāḥ prasannayā vā syurariṣṭenāsavena vā॥
aka6.12
dārutrikaṭukaṃ pathyāṃ palāśaṃ citrakaṃ śaṭhīm।
piṣṭvā kuṣṭhaṃ ca mūtreṇa pibet kṣārāṃśca dīpanān।
bastimasya vidaddhyācca samūtraṃ dāśamūlikam॥
aka6.13
yukto'lpavīryo doṣāḍhye rūkṣe krūrāśaye'thavā।
bastirdoṣāvṛto rūddhamārgo rundhyāt samīraṇam॥
aka6.14
savimārgo'nilaḥ kuryādādhmānaṃ marmapīḍanam।
vidāhaṃ gudakoṣṭhasya muṣkavaṅkṣaṇavedanām।
rūṇaddhi hṛdayaṃ śūlairitaścetaśca dhāvati॥
aka6.15
svabhyaktasvinnagātrasya tatra vartiṃ prayojayet।
bilvādiśca nirūhaḥ syāt pīlusarṣapamūtravān।
saralāmaradārubhyāṃ sādhitaṃ cānuvāsanam॥
aka6.16
bahudoṣe'bale krūrakoṣṭhe bastistanurmṛduḥ।
śīto'lpaścāvṛto doṣaiḥ pratihanti samīraṇam॥
aka6.17
ūrdhvaṃ so'nusaran dehaṃ kuryādvāyuḥ śirorujam।
grīvāstambhaṃ pratiśyāyaṃ bādhiryaṃ dṛṣṭivibhramam॥
aka6.18
tamuṣṇatailalavaṇapradigdhaṃ svinnamarditam।
tīkṣṇairdhūmaiḥ pradhamanairnasyairāsyavirecanaiḥ।
virekairbastibhiścāśu yojyedānulomikaiḥ॥
aka6.19
snigdhasvinne mahādoṣe bastirmṛdvalpabheṣajaḥ।
utkleśyālpaṃ hareddoṣaṃ janayecca pravāhikām॥
aka6.20
śophaṃ bastāvapāne ca sadanaṃ corujaṅkṣayoḥ।
vibaddhamāruto janturabhīkṣṇaṃ sa pravāhate॥
aka6.21
svedābhyaṅganirūhāṃśca śodhanīyānulomikān।
vidadhyāllaṅkṣayitvā ca vṛttiṃ tasya viriktavat॥
aka6.22
kurvato vegasaṃrodhaṃ pīḍito vātimātrayā।
asnigdhalavaṇoṣṇo vā bastiralpo'lpabheṣajaḥ॥
aka6.23
mṛdurvā mārutenordhvaṃ vikṣipto mukhanāsikāt।
nireti mūrchāhṛllāsatṛḍdāhādīn pravartayan॥
aka6.24
mūrchāvikāraṃ dṛṣṭvāsya siñcecchītāmbunā mukham।
vījedāklamanāśācca prāṇāyāmaṃ ca kārayet॥
aka6.25
pṛṣṭhapārśvodaraṃ mṛdyāt karairuṣṇairadhomukham।
keśeṣūtkṣipya dhunvīta bhāyayedvyāladaṃṣṭribhiḥ।
śastrolkārajapuruṣairbastireti tathā hyadhaḥ॥
aka6.26
pāṇivastrairgalāpīḍaṃ kuryānna mriyate yathā।
prāṇodānanirodhāddhi suprasiddhatarāyanaḥ।
apānaḥ pavano bastiṃ tamāśvevāpakarṣati॥
aka6.27
kuṣṭhakramukakalkaṃ ca pāyayedamlasaṃyutam।
auṣṇyāttaikṣṇyāt saratvācca bastiṃtasosyānulomayet।
gomūtreṇa trivṛtpathyākalkaṃ vādhonulomanam॥
aka6.28
pakvāśayasthite svinne nirūho dāśamūlikaḥ।
yavakolakulatthaiśca vidheyo mūtrasādhitaiḥ॥
aka6.29
bastirgomūtrasiddhairvā sāmṛtāvaṃśapallavaiḥ।
pūtīkarañjatvakpatraśaṭhīdevāhvarohiṣaiḥ।
satailaguḍasindhūttho virekauṣadhakalkavān॥
aka6.30
bilvādipañcamūlena siddho bastiruraḥsthite।
śirasthe nāvanaṃ dhūmaḥ pracchādyaṃ sarṣapaiḥ śiraḥ॥
aka6.31
bastiratyuṣṇatīkṣṇāmlaghano'ti sveditasya vā।
alpadoṣe mṛdau koṣṭhe prayukto vā punaḥ punaḥ॥
aka6.32
atiyogatvamāpannaḥ kukṣiśūlakaro bhavet।
virecanātiyogena sa tulyākṛtisādhanaḥ॥
aka6.33
pṛśniparṇīṃ sthirāṃ padmaṃ kāśmaryaṃ madhukotpale।
piṣṭvā drākṣāṃ madhūkaṃ ca kṣīre taṇḍuladhāvane॥
aka6.34
drākṣāyāḥ pakkaloṣṭasya prasāde madhukasya vā।
vinīya saghṛtaṃ bastiṃ yuñjyāddāhe'tiyogaje॥
aka6.35
snehasvedairasampādya gurutīkṣṇo'timātrakaḥ।
duḥsthitāya praṇihito bastirduḥśodhitāya vā॥
aka6.36
atipravṛtto marutaṃ kopayet sa vimārgagaḥ।
karotyaṅgarujāṃ jṛmbhāṃ stambhaṃ bhedaṃ ca parvaṇām॥
aka6.37
taṃ tailalavaṇābhyaktaṃ sveditaṃ prastarādibhiḥ।
bilvakolayavairaṇḍavaṣārbhūbṛhatīdvayaḥi॥
aka6.38
āsthāpayet sasindhūtthairjāṅgalairāśitaṃ rasaiḥ।
tailenānilajiddravyavipakvenānuvāsayet॥
aka6.39
mṛdukoṣṭhe'bale bastiratitīkṣṇo'tinirharan।
kuryāddhidhmāṃ hitaṃ tatra hidhmāghnaṃ bṛṃhaṇaṃ ca yat॥
aka6.40
balābṛhatyādivarākāśmaryaphalasaindhavaiḥ।
saprasannāranālāmlaistailaṃ paktvānuvāsayet॥
aka6.41
uṣṇāmbunākṣaṃ pippalyā dadyāllavaṇasaṃyutam।
dhūmaleharasakṣīrasvedāṃścānnaṃ ca vātajit॥
aka6.42
atitīkṣṇaḥ savāto vā na vā samyakprapīḍitaḥ।
ghaṭṭayeddhṛdayaṃ bastistatra kāśakuśotkaṭaiḥ॥
aka6.43
syāt sāmlalavaṇaskandhakarīrabadarīnalaiḥ।
śṛtairbastirhitaḥ siddho vātaghnaiścānuvāsanam॥
aka6.44
mṛdukoṣṭhālpadoṣasya rūkṣatīkṣṇātimātrakaḥ।
hṛtvā bastirmalāñchīghraṃ vātapitte prakopayet॥
aka6.45
nābhibastigudāṃste hi kṛntato'sya muhurmuhuḥ।
vivarṇālpālpamutthānaṃ bastinirlekhanādbhavet॥
aka6.46
svāduśītauṣadhaistatra payasyekṣvādibhiḥ śṛtaḥ।
yaṣṭhyāhvatilakalkena bastiḥsyāt kṣīrabhojinaḥ॥
aka6.47
sasarjarasayaṣṭyāhvaṃ jiṅgaṇīkardamāñjanam।
vinīya dugdhe bastiḥ syādvyaktāmlarasabhojinaḥ।
picchilaśca hito bastiḥ snehaśca madhuraiḥ śṛtaḥ॥
aka6.48
bastiḥkṣārāmlatīkṣṇoṣṇalavaṇaḥ paittikasya vā।
gudaṃ likhan dahan kṣiṇvan karotyasraparisravam॥
aka6.49
sa vidagdhaṃ sravatyasraṃ varṇaiḥ pittaṃ ca bhūribhiḥ।
bahuśaścātiyogena mohaṃ gacchati cāsakṛt॥
aka6.50
tatrārdraiḥ śālmalīpatraiḥ kṣuṇairājaṃ payaḥ śṛtam।
pūtaṃ ghṛtānvitaṃ bastiṃ dadyādanyāṃśca picchilān॥
aka6.51
vaṭādipallaveṣvevaṃ kalpo yavatileṣu ca।
suvarcalopodakayoḥ kacchudāre ca śasyate॥
aka6.52
gude ca śītamadhurān kuryāt sekapralepanān।
raktapittātisāraghnī kriyā cātra praśasyate॥
aka6.53
dāhādiṣu trivṛtkalkaṃ mṛdvīkāvāriṇā pibet।
taddhi pittaśakṛdvātān hatvā dāhādikān jayet॥
aka6.54
viśuddhaśca pibecchītāṃ yavāgūṃ śarkarāyutām।
yuñjyādvātiviriktasya kṣīṇaviṭkasya bhojanam।
māṣayūṣeṇa kulmāṣān pānaṃ dadhyathavā surām॥
aka6.55
āmaṃ yaḥ kuṇapaṃ rugvānupaveśyeta sāruciḥ।
sa ghanātiviṣākuṣṭhanatadāruvacāḥ pibet॥
aka6.56
śakṛdvātamasṛk pittaṃ kaphaṃ vā yo'tisāryate।
pakvaṃ tatra svavargīyo bastiḥ śeṣṭhaṃ bhiṣagjitam॥
aka6.57
ṣaṇṇāmeṣāṃ dvisaṃsargāttriṃśadbhedā bhavanti tu।
kevalaiḥ sahaṣaṭtriṃśadvidyāt sopadravāṃśca tān॥
aka6.58
śūlapravāhikādhmānaparikartārucijvarān।
tṛṇmohadāhamūrchādīṃścaiṣāṃ vidyādupadravān॥
aka6.59
tatrāme'ntarapānaṃ tu kaṭvamlalavaṇairyutam।
pācanaṃ śasyate bastirāme hi pratiṣidhyate॥
aka6.60
vātaghnagrāhivargīyo bastiḥ śakṛti śasyate।
svādvamlo vyaktalavaṇaḥ snehabastiḥ samīraṇe॥
aka6.61
rakte raktena pitte tu kaṣāyasvādutiktakaḥ।
sāryamāṇe kaphe bastiḥ kaṣāyakaṭutiktakaḥ॥
aka6.62
śakṛtā vāyunā vāme tena varcasi vānile।
saṃsṛṣṭe'ntarapānaṃ syāt kaṭvamlalavaṇairyutam॥
aka6.63
pittenāme'sṛjā tadvat tayorāmena vā punaḥ।
saṃsṛṣṭayorbhavet pānaṃ sakaṭusvādutiktakam॥
aka6.64
tathāme kaphasaṃsṛṣṭe kaṣāyakaṭutiktakam।
āmena tu kaphe yukte kaṣāyalavaṇoṣaṇam॥
aka6.65
vātena viśi pitte vā viṭpittāsraistathānile।
syāt kaṣāyāmlamadhuraḥ saṃsṛṣṭe bastiruttamaḥ।
bastirvātena rakte tu kāryaḥ svādvamlatiktakaḥ॥
aka6.66
śakṛcchoṇitayoḥ pittaśakṛtorasrapittayoḥ।
bastiranyonyasaṃsarge kasāyasvādutiktakaḥ॥
aka6.67
kaphena viśi pitte vā kaphe viṭpittayoḥ।
kaṭutiktakaṣāyaḥ syāt saṃsṛṣṭe bastiruttamaḥ॥
aka6.68
madhuroṣaṇatiktastu rakte kaphavimūrchite।
mārute kaphasaṃsṛṣṭe kaṭvamlalavaṇo bhavet।
syādbastiḥ kaṭutiktāmlaḥ saṃsṛṣṭe vāyunā kaphe॥
aka6.69
tricatuḥpañcaṣaḍyogānevameva vikalpayet।
yuktiścaiṣātisāroktā sarvarogeṣvapi smṛtā॥
aka6.70
yugapat ṣaḍrasaṃ ṣaṇṇāṃ saṃsarge pācanaṃ bhavet।
nirāmāṇāṃ tu pañcānāṃ bastiḥ ṣaḍsiko hitaḥ॥
aka6.71
udumbaraśalāṭūni jambvāmrodumbaratvacaḥ।
śaṅkhaṃ sarjarasaṃ lākṣāṃ kattṛṇaṃ ca palāṃśikam॥
aka6.72
piṣṭvā taiḥ sarpiṣaḥ prasthaṃ kṣīradviguṇitaṃ pacet।
atīsāreṣu sarveṣu peyametadyathābalam॥
aka6.73
kacchurādhātakībilvasamaṅgāraktamūlibhiḥ।
masūrāśvatthaśuṅgaiśca yavāgūḥ syājjale śṛtaiḥ॥
aka6.74
bālodumbarakaṭvaṅgasamaggāplakṣapallavaiḥ।
masūradhātakīpuṣpabalābhiśca tathā bhavet॥
aka6.75
nānāprakārā jāyante vyāpado bastivibhramāt।
yathāyathaṃ yathāvasthaṃ tāsāṃ kurvīta sādhanam॥
॥iti ṣaṣṭho'dhyāyaḥ॥
atha saptamo'dhyāyaḥ।
aka7.1
athātaḥ snehādivyāpatsiddhiṃ vyākhyāsyāmaḥ।
iti ha smāhurātreyādayo maharṣayaḥ॥
aka7.2
snehabastau marutpittakaphātyāśāviḍāvṛte।
abhukte śūnapāyvāmadatte'ṣṭau vyāpadaḥ smṛtāḥ॥
aka7.3
śīto'lpo vādhike vāte pittetyuṣṇaḥ kaphe mṛduḥ।
atibhukte gururvarcaḥsañcaye'lpabalastathā।
dattastairāvṛtaḥ sneho nāyātyabhibhavādapi॥
aka7.4
stambhorusadanādhmānajvaraśūlāṅgamardanaiḥ।
pārśvarugveṣṭanairvidyādvāyunā snehamāvṛtam॥
aka7.5
snigdhāmlalavaṇoṣṇaistaṃ rāsnāpītadrutailikaiḥ।
sauvīrakasurākolakulatthayavasādhitaiḥ॥
aka7.6
nirūhairnirharet samyak samūtraiḥ pāñcamūlikaiḥ।
tābhyāmeva ca tailābhyāṃ sāyaṃ bhukte'nuvāsayet॥
aka7.7
tṛḍdāharāgasammohavaivarṇyatamakajvaraiḥ।
vidyāt pittāvṛtaṃ svādutiktaistaṃ bastibhirharet॥
aka7.8
tandrāśītajvarālasyaprasekārucigauravaiḥ।
samūrchāglānibhirvidyācchleṣmaṇā snehamāvṛtam॥
aka7.9
kaṣāyatiktakaṭukaiḥ surāmūtropasādhitaiḥ।
phalatailayutaiḥ sāmlairbastibhistaṃ vinirharet॥
aka7.10
chardimūrchāruciglāniśūlanidrāṅgamardanaiḥ।
āmaliṅgaiḥ sadāhaistaṃ vidyādatyaśanāvṛtam॥
aka7.11
kaṭūnāṃ lavaṇānāṃ ca kvāthaiścūrṇaiśca pācanam।
mṛdurvirekaḥ sarvaṃ ca tatrāmavihitaṃ hitam॥
aka7.12
viṇmūtrānilasaṅgārtigurutvādhmānahṛdgrahaiḥ।
snehaṃ viḍāvṛtaṃ jñātvā snehasvedaiḥ sabastibhiḥ॥
aka7.13
śyāmābilvādisiddhaiśca nirūhaiḥ sānuvāsanaiḥ।
nirharedvidhinā samyagudāvartahareṇa ca॥
aka7.14
abhukte śūnapāyorvā peyāmātrāśitasya vā।
gude praṇihitaḥ sneho vegāddhāvatyanāvṛtaḥ।
ūrdhvakāyaṃ tataḥ kaṇṭhādūrdhvebhyaḥ khebhya etyapi॥
aka7.15
mūtraśyāmātrivṛtsiddho yavakolakulatthavān।
tatsiddhatailo deyaḥ syānnirūhaḥ sānuvāsanaḥ॥
aka7.16
kaṇṭhādāgacchataḥ stambhakaṇṭhagrahavirecanaiḥ।
chardighnībhiḥ kriyābhiśca tasya kuryānnivartanam॥
aka7.17
nāpakvaṃ praṇayet snehaṃ gudaṃ sa hyupalimpati।
tataḥ kuryāt saruṅmohakaṇḍūśophān kriyātra ca।
tīkṣṇo bastistathā tailamarkapatrarase śṛtam॥
aka7.18
hrasvaṃ dīrghaṃ tanu sthūlaṃ jīrṇaṃ śithilabandhanam।
pārśvacchidraṃ tathā vakramaṣṭau netrāṇi varjayet॥
aka7.19
aprāptyatigatikṣobhakarṣaṇanasravāḥ।
guḍapīḍā gatirjihmā teṣāṃ doṣā yathākramam॥
aka7.20
māṃsalasnigdhaviṣamajālavatsthūlavātalaḥ।
chinnaḥ klinnaśca tānaṣṭau bastīn karmasu varjayet॥
aka7.21
gativaiṣamyadaurgandhyajihmatvasrutidurgrahāḥ।
phenilacyutyadhāryatvaṃ basteḥ syurbastidoṣataḥ॥
aka7.22
uccakairatyavākśīrṣaṃ nyubjaṃ saṅkucitaṃ sthitam।
uttānaṃ dakṣiṇaṃ pārśvaṃ sapta śayyāḥ parityajet॥
aka7.23
mūtrāghāto'tisamprāptiraprāptiḥ sādhunāgatiḥ।
āśvāgatirmarutkopastṛptiḥ pakvāśayasya ca।
taddoṣāḥ syurvidhātavyaṃ yathaupayikamatra ca॥
aka7.24
savātātidrutotkṣiptatiryagulluptakampitāḥ।
atimandakabāhyātivegadoṣāḥ praṇetṛtaḥ॥
aka7.25
anucchravāsya tu baddhe vā datte niḥśeṣa eva vā।
praviśya kṣubhito vāyuḥ śūlatodakaro bhavet।
tatrābhyaṅgo gude svedo vātaghnānyaśanāni ca॥
aka7.26
drutaṃ praṇīte niṣkṛṣṭe sahasotkṣipta eva vā।
syāt kaṭīgudajaṅkṣorubastistambhārtibhedanam॥
bhojanaṃ tatra vātaghnaṃ svedābhyaṅgāḥ sabastayaḥ॥
aka7.27
tiryagvalyāvṛte dvāre baddhe vāpi na gacchati।
netre tadṛju niṣkṛṣya saṃśodhya ca punarnayet॥
aka7.28
pīḍyamāne'ntarāmukte gude pratihato'nilaḥ।
uraḥ śirorujaṃ sādamūrvośca janayedbalī।
bastiḥsyāttatrabilvādiḥ phalaśyāmādimūtravān॥
aka7.29
syāddāho davathuḥ śophaḥ kampenābhihate gude।
kaṣāyamadhurāḥ śītāḥ sekāstatra sabastayaḥ॥
aka7.30
atimātrapraṇītena netreṇa kṣaṇanādvaleḥ।
syāt sārtidāhanistodaguruvarcaḥpravartanam।
tatra sarpiḥ picuḥ kṣīraṃ picchābastiśca śasyate॥
aka7.31
na bhāvayati mandastu bāhyaścāśu nivartate।
snehastatra punaḥ samyak praṇeyaḥ siddhimicchatā॥
aka7.32
atiprapīḍitaḥ koṣṭhe tiṣṭhatyāyāti vā galam।
tatra bastirvirekaśca galapīḍādi karma ca॥
aka7.33
vamanādyairviśuddhaṃ ca kṣāmadehabalānalam।
yathāṇḍaṃ taruṇaṃ pūrṇaṃ tailapātraṃ yathā tathā।
bhiṣak prayatnato rakṣet sarvasmādapacārataḥ॥
aka7.34
dadyānmadhurahṛdyāni tato'mlalavaṇau rasau।
svādutiktau tato bhūyaḥ kaṣāyakaṭukau tataḥ॥
aka7.35
anyonyapratyanīkānāṃ rasānāṃ snigdharūkṣayoḥ।
vyatyāsādupayogena kramāttaṃ prakṛtiṃ nayet।
sarvaṃsahaḥ sthirabalo vijñeyaḥ prakṛtiṃ gataḥ॥
aka7.36
atrāntare tyajedaṣṭau bhāṣyādīni viśeṣataḥ।
uccairbhāṣyācchirorogatimiroraḥsvaravyathāḥ॥
aka7.37
raktaniṣṭhīvatamakajvarādyāstatra sādhanam।
abhyaṅgasvedanasyādhobhaktasnehopasevanam।
maunaṃ vidhirvātaharo yathāsvaṃ ca vikārajit॥
aka7.38
atyāsyāyānayānābhyāṃ sandhimūrdhatrikādiruk।
aticaṅkramaṇāt pādajaṅkṣorusadanādayaḥ॥
aka7.39
teṣāṃ vātaharaṃ sarvaṃ snehasvedādi śasyate।
ajīrṇabhojanādāmaviṣacchardijvarādayaḥ॥
aka7.40
tatra mātrāśitīyokto vidheyo vidhirāmahā।
ahitānnādyathādoṣaṃ rogāḥ syurbheṣajāni ca॥
aka7.41
halīmakādayaḥ proktā divāsvapnāt purā gadāḥ।
vidadhyāt kaphajitteṣu dhūmarūkṣānnalaṅkṣanam॥
aka7.42
vyavāyājjīvitabhraṃśastaistairasyānilāmayaiḥ।
gudo'valupyata iva bhramatīva ca cetanā॥
aka7.43
meḍhraṃ dhūmāyati manastamasīva praveśyate।
jīvanīyaśṛtakṣīrasarpiṣorupasevanam।
āhāro bṛṃhaṇastatra vṛṣyāste te ca bastayaḥ॥
aka7.44
vegarodhordhvavātatvāt prāguktā ye sadāturāḥ।
teṣāṃ vibaddhe pavane sarvadehopatāpitni।
phalavartiṃ purā dadyādatha bastiṃ calāpaham॥
aka7.45
nikumbhakumbhāgnyurubūkadhāvanīpunarnavaṃ dāru mahacca pañcakam।
phalaṃ ca mūtre kvathitaṃ samastu tat ghṛtaṃ satailaṃ lavaṇāni pañca ca॥
aka7.46
nirūhitaṃ dhanvarasena bhojayennikumbhatailena tato'nuvāsayet।
balāṃ sarāsnāṃ phalabilvacitrakān dvipañcamūlaṃ kṛtamālakāt phalam॥
aka7.47
yavān kulatthāṃśca pacejjale rasaḥ samustapāṭhendrayavaiśca kalkavān।
satailasarpirguḍasaindhavo hitaḥ sadāturāṇāṃ balapuṣṭivarṇadaḥ॥
aka7.48
tathānuvāsyaṃ madhukena sādhitaṃ phalena bilvena śatāhvayāthavā।
sajīvanīyastu raso'nuvāsane nirūhaṇe cālavaṇaḥ śiśorhitaḥ॥
aka7.49
nirūhabasternaivānyat pathyaṃ sthavirabālayoḥ।
balāṅgavardhanaṃ śīghramādṛto yojayedataḥ॥
॥iti saptamo'dhyāyaḥ॥
atha aṣṭamo'dhyāyaḥ।
aka8.1
athāto bheṣajakalpaṃ vyākhyāsyāmaḥ।
iti ha smāhurātreyādayo maharṣayaḥ॥
aka8.2
jāṅgale sādhāraṇe vā deśe yathākālaṃ śiśirātapapavanasalilasevite same śucau pradakṣiṇodake śmaśānacaityadevayajanāgārasabhāśvabhrārāmavalmīkoṣaravirahite kuśarohiṣāstīrṇe snigdhakṛṣṇasuvarṇamadhurasurabhimṛttike mṛdāvaphālakṛṣṭenupahatenyairbalvattarairdrumairbheṣajāni praśasyanta iti sāmānyato bhūmiparīkṣā॥
aka8.3
viśeṣatastvaśmavatī sthirā gurvī śyāmā kṛṣṇā sthūlatṛṇavṛkṣasasyaprāyā svaguṇabhūyiṣṭhā।
snigdhā śītalāsannodakā snigdhatṛṇasasyakomalavṛkṣaprāyā śuklācāmbuguṇabhūyiṣṭhā।
nānāvarṇalaghvalpapuṣpavatī praviralapāṇḍuvṛkṣaprarohāgniguṇabhūyiṣṭhā।
rūkṣā rāsabhabhasmavarṇā rūkṣatanukoṭaravṛkṣaprāyālparasaprarohānilaguṇabhūyiṣṭhā।
mṛdvī samā śvabhravatyavyaktarasajalā mahāparvatavṛkṣā śyāmā cākāśaguṇabhūyiṣṭhā।
tatrāmbupṛthivīguṇabhūyiṣṭhāsu bhūmiṣu jātāni virecanāni bṛṃhaṇāni ca śasyante।
analānilākāśaguṇabhūyiṣṭhāsu vamanāni।
sarvaguṇayuktāsūbhayatobhāgāni।
ākāśaguṇabhūyiṣṭhāsu śamanāni।
evaṃ balavattamāni bhavanti॥
aka8.4
tatra yāni kālajānyupagatasampūrṇapramāṇarasavīryagandhāni kālātapāgnisalilapavanaśastrajantubhiranupahatagandhavarṇarasasparśaprabhāvānyavagāḍhamūlānyudīcyāṃ diśi sthitāni।
teṣāṃ śākhāpalāśamaciraprarūḍhaṃ varṣāvasantayorgrāhyam।
grīṣme mūlāni śiśire vā śīrṇaprarūḍhaparṇānām।
śaradi tvakkandakṣīrāṇi।
hemante sārāṇi।
yathartu puṣpaphalam॥
aka8.5
anye punarāhuḥ saumyānyauṣadhāni saumyeṣvṛtuṣvāgneyānyāgneyeṣu।
evamavyāpannānyāpūrṇatararasavīryāṇi ca bhavanti॥
aka8.6
atha maṅgalācāraḥ kalyāṇavṛttaḥ śuciḥ śuklavāsāḥ sampūjya ca devatāmaśvinau gobrāhmaṇāṃśca kṛtopavāsaḥ prāṅmukha udaṅmukho vā gṛhṇīyāt।
gṛhītvā cānurūpaguṇavadbhājanasaṃsthānyagāreṣu pūrvottaradvāreṣu nivātapravātaikadeśeṣu nityapuṣpopahārabalikarmavatsvagnisalilopasvedadhūmarajomūṣikacatuṣpadāmanabhigamanīyāni svavacchannāni śikyeṣvāsajya sthāpayet॥
aka8.7
tāni sakṣīrāṇyupakalpayet।
tadasampattāvanatikrāntavatsarāṇi।
purāṇāni tu pippalīviḍaṅgaguḍamadhughṛtāni॥
aka8.8
api ca।
kṣīraṃ bāṣkayaṇaṃ grāhyaṃ viṇmūtraṃ tacca nīrujām।
vayobalavatāṃ dhātupicchaśṛṅgakhurādikam॥
aka8.9
pañcavidhastu bheṣajānāṃ kaṣāyakalpaḥ।
niryāsaḥ kalko niryūhaḥ śītaḥ phāṇṭaśca।
te yathāpūrvaṃ balinaḥ॥
aka8.10
tatra sadyaḥsamuddhṛtaprakṣālitakṣuṇṇasya tāntavaniṣpīḍitasya svaraso niryāsaḥ।
upaladaśanādipiṣṭastu kalkaḥ।
śuṣkapiṣṭaḥ sūkṣmatāntavapaṭacyutaścūrṇaḥ।
tasya samastadravyāparityāgādāplutopayogācca kalkādabhedaḥ।
kvātho niryūhaḥ॥
aka8.11
tatra bhedyānyauṣadhānyaṇuśo bhedayitvā chedayitvā chedayāni prakṣālyodakena śucaurūkṣāyāmadhaḥpraliptāyāṃ tāmrāyomṛnmayānyatamāyāṃ sthālyāṃ samāvāpya bahvalpapānīyagrāhitāmauṣadhānāmākalayya yāvatā muktarasatā syāt tāvadudakamāsecayecchoṣayecca।
athāgnāvadhiśritya mahatyāsane sukhopaviṣṭaḥ sarvataḥ satatamavalokayan darvyāvaghaṭṭayan mṛdunā paritaḥ samupagacchatānalena sādhayet।
avatārya ca parisrutaṃ yathārhasparśaṃ prayuñjīta॥
aka8.12
kṣīrādisahitaṃ ca dravyaṃ na samyaṅmuktarasaṃ bhavatīti vārikvāthapūrvakaṃ kṣīrādyaistadupadeśe anupadagdhaṃ kvāthayet॥
aka8.13
śītasalilāplutastu niśāparyuṣitapūtaḥ śītaḥ।
uṣṇāmbhasi kṣuṇṇābhiṣutapūtaḥ phāṇṭaḥ॥
aka8.14
tatra samyagrasavīryādīnyauṣadhasya samīkṣya vyādhyāturādibalataśca niryāsādīnāṃ kalpanāṃ mātrāṃ ca saṃśrayet॥
aka8.15
tathā ca kecidāhuḥ।
mātrāyā na vyavasthāsti vyādhiṃ koṣṭhaṃ balaṃ vayaḥ।
ālocya deśakālau ca yojyā tadvacca kalpanā॥
aka8.16
ityalametadupadiṣṭaṃ buddhimatāṃ jñānaprabodhāya।
yathā tu sarvabhiṣajo vijñāsyanti tathopadekṣyate।
niryāsasya madhyamā mātrā catuṣpalam।
kalkacūrṇayoḥ karṣaḥ palatrayaṃ tadāloḍane॥
aka8.17
niryūhe bheṣajapalamudakārdhaprasthe'dhiśritya pādaśeṣitamavatārayet॥
aka8.18
śītaphāṇṭayorauṣadhapalaṃ ṣaṭcaturbhirambupalairāsutamiti॥
aka8.19
snehapāke tvanirdiṣṭapramāṇe samuditasya dravasya pādena sneho yojyastatpādena kalkaḥ॥
aka8.20
anye punaḥ paṭhanti।
snehapāke tvamānoktau caturguṇavivardhitam।
kalkasnehadravaṃ yojyamadhīte śaunakaḥ punaḥ॥
aka8.21
snehe sidhyati śuddhāmbuniṣkvāthasvarasaiḥ kramāt।
kalkasya yojayedaṃśaṃ caturthaṃ ṣaṣṭhamaṣṭamam॥
aka8.22
pañcaprabhṛti tu dravaṃ pṛthak snehasamamevāvapet।
anirūpitakalpanaṃ ca bhaiṣajyaṃ kalkīkuryāt।
athaikadhyaṃ pratisaṃsṛjyādhiśritya ca niryūhavatsādhayet॥
aka8.23
tatra yadā viramati śabdaḥ prasādamāpadyate sneho yathāsvaṃ varṇagandharasotpattirbhaiṣajyamaṅgulībhyāṃ mṛdyamānamanatimṛdvanatidāruṇamanaṅguligrāhi ca syāt।
sa kālastasyāvataraṇāya॥
aka8.24
api ca।
ghṛtasya phenopaśamastailasya tu tadudbhavaḥ।
lehasya tantumattāpsu majjanaṃ saraṇaṃ na ca॥
aka8.25
athāvatārya śītībhūtamahatena vāsasā paripūya śucau dṛḍhe kalaśe samāsicyāpidhānena pidhāya śuklena vastrapaṭṭenāvacchādya sūtreṇa subaddhaṃ svanuguptaṃ śucau deśe susthitaṃ sthāpayet॥
aka8.26
parimāṇaṃ punaḥ ṣaḍvaṃśyo marīciḥ।
tāḥ ṣaṭsarṣapaḥ।
te'ṣṭau taṇḍulaḥ।
tau dhānyamāṣaḥ।
tau yavaḥ।
ataḥ paraṃ caturguṇavṛdhyāṇḍikāmāṣakaśāṇakarṣapalakuḍavaprasthāḍhakadroṇavahāḥ kalpyante।
dharaṇaṃ tu palasya daśamo bhāgaḥ।
māṣakasya paryāyo hemo dhānakaśca।
śāṇadvayasya paryāyo draṅkṣaṇaḥ kolo vaṭakaśra।
karṣasya suvarṇamakṣaṃ picurbiḍālapadakaṃ pāṇitalaṃ tindukaṃ kavalagrahaḥ ṣoḍaśikā ca।
karṣadvayasya śuktiraṣṭamikā ca।
palasya muṣṭiḥ prakuñcaścaturthikā bilvamāmraṃ ca।
paladvayasya prasṛto'ṣṭamānaṃ ca।
kuḍavasyāñjaliḥ।
kuḍavadvayasya mānikā।
āḍhakasya pātraṃ kaṃsaśca।
droṇasya nalvaṇārmaṇonmānaghaṭakumbhakalaśāḥ।
droṇadvayasya śūrpaḥ।
tulā punaḥ palaśataṃ tāni viṃśatirbhāra iti।
bhavati cātra॥
aka8.27
śuṣkameyeṣvidaṃ mānaṃ dviguṇaṃ tu dravārdrayoḥ॥
aka8.28
peṣaṇāloḍane vāri snehapāke ca nirdrave॥
aka8.29
kalpayetsadṛśān bhāgān pramāṇaṃ yatra noditam॥
aka8.30
anirdiṣṭāprasiddheṣu mūlaṃ grāhyaṃ tvagādiṣu॥
aka8.31
snehapākastridhā mandaścikkaṇaḥ kharacikkaṇaḥ।
mandaḥ kalkasame kiṭṭe cikkaṇo madanopame॥
aka8.32
kiñcit sīdati kṛṣṇe ca vartyamāne tu paścimaḥ।
dagdho'taurdhvaṃ niṣkāryaḥ syādāmastvagnisādakṛt।
mṛdurnasye kharo'bhyaṅge pāne bastau ca cikkaṇaḥ॥
aka8.33
himavadvindhyaśailābhyāṃ prāyo vyāptā vasundharā।
saumyaṃ pathyaṃ ca tatrādyamāgneyaṃ vaindhyamauṣadham॥
samāptamidaṃ kalpasthānam।

