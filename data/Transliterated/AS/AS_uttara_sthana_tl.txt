aṣṭāṅgasaṃgrahaḥ uttarasthānam

atha prathamo'dhyāyaḥ।
au1.1
athāto bālopacaraṇīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au1.2
atha khalu jātamātrameva bālamulbāt saindhavasarpiṣā mārjayet॥
au1.3
tato'syātiprabalamohajvaraparītasarvagātrasya krośitumapi rujānurūpamasamarthasyānavasthitāśeṣadehadhātorasambhāvyayauvanādyavasthasya krakacasparśamiva karavasanaśayanasaṃsargaṃ manyamānasyāvikalpitamaṅgāni vikṣipataḥ punariva maraṇamanubhavato līyamānasaṃjñasyātisambādhayonipuṭāvapīḍitaprāṇapratyānayanāya balātailena pariṣekaṃ kuryāt।
karṇamūle cāśmanoḥ saṅghaṭṭanam॥
au1.4
yadi vāceṣṭa eva syāttataḥ kṛṣṇakapālikayā śūrpeṇa cainamabhiniṣpunīyāt।
dakṣiṇakarṇamūle ca mantrasyoccārayet॥
au1.5
aṅgādaṅgāt sambhavasi hṛdayādabhijāyase।
ātmā vai putranāmāsi sa jīva śaradāṃ śatam॥
au1.6
śatāyuḥ śatavarṣo'si dīrghamāyuravāpnuhi।
nakṣatrāṇi diśo rātrirahaśca tvābhirakṣatu॥
au1.7
pratyāgataprāṇasya ca prakṛtibhūtasya nābhinālaṃ nālābhibandhanāccaturaṅgulasyordhvaṃ kṣaumasūtreṇa badhvā tīkṣṇena śastreṇa vardhayet।
grīvāyāṃ cainamāsajjet।
nābhiṃ ca kuṣṭhatailena secayet॥
au1.8
tataḥ kṣīravṛkṣakaṣāyeṇa sarvagandhodakena vā taptatapanīyarajatanirvāpaṇakavoṣṇena kapitthapatrakaṣāyeṇa vā tadvidhena snāpayet॥
au1.9
tato'sya suparilikhitanakhayā suprakṣālitopavānayā kārpāsapicvavaguṇṭhitayā dakṣiṇapradeśinyā jihvauṣṭhakaṇṭhamanusukhaṃ pramṛjyāt।
tālu connāmya snehapicunopariṣṭādavaguṇṭhayet॥
au1.10
tataścaindrībrāhmīśaṅkhapuṣpīvacākalkaṃ madhughṛtopetaṃ hareṇumātraṃ kuśāgrābhimantritaṃ sauvarṇenāśvatthapatreṇa medhāyurbalajananaṃ prāśayet।
tadvat brāhmībalānantāśatāvaryanyatamacūrṇaṃ vā॥
au1.11
tataḥ saindhavopahitena sarpiṣā gabhādakāni vāmayet।
tathāsyoraḥkaṇṭhaviśudhyā lāghavamabhilāṣaśca jāyate॥
au1.12
athāsya jātakarma prājāpatyena vidhinā kuryāt।
api ca॥

au1.13
sirāṇāṃ hṛdayasthānāṃ vivṛtatvāt prasūtitaḥ।
tṛtīye'hni caturthe vā strīṇāṃ stanyaṃ pravartate॥
au1.14
tasmāt prathame'hanyanantāmiśrite madhusarpiṣī mantrapūte trikālaṃ prāśayet।
dvitīye lakṣmaṇāsiddhaṃ sarpistṛtīye ca॥
au1.15
tataḥ prāṅnivāritastanyasya svapāṇitalasammitaṃ sarpirdvikālaṃ dāpayedanantaraṃ ca stanyamiṣṭataḥ॥
au1.16
aharahaścāsya śrotraśṛṅgāṭakaṃ snehāplutena plotena pracchādayet॥
au1.17
prākśirasaṃ cainaṃ kṣaumanicaye saṃveśayeducchīrṣake cāsyābhimantritamudakumbhaṃ sthāpayet dvārapakṣayośca॥
au1.18
ādārīvidārībadarīkhadiranimbapīluparūṣakaśākhābhirenaṃ vījayet।
tābhiśca samantataḥ sūttikāgāraṃ parivārayet।
sarṣapātasīkaṇakaṇikāścāntarbahiḥ prakiret।
sāyaṃ prātaśca balim॥
au1.19
vraṇoktaiśca guggulvādibhirdhūpaṃ kurvīta।
tathā brāhmaṇotharvavedaviddaśāhaṃ śāntikarma kuryāt।
māyūrīṃ mahāmāyūrīmāryāratnaketudhāriṇīṃ cobhayakālaṃ vācayet॥
au1.20
hiṅguvacāturuṣkarakṣoghnaiḥ poṭalikāmuttaradehalyāmāsajjet।
kumārasya ca saha mātrā kaṇṭhe ucchīrṣake ca।
tadvadāryāparṇaśabarīmāryāparājitāṃ ca gorocanābhilikhitām॥
au1.21
dvāre ca dehalīmanutiryaṅmusalaṃ nidhāpayet।
kaṇakaṇḍakatindukendhanāgniṃ naktaṃ divaṃ ca jāgṛyāt।
tathānuraktāḥ striyaḥ suhṛdaśca।
prahṛṣṭajanasampūrṇaṃ ca tadveśma kāryam॥
au1.22
athāsya samānavarṇā madhyamavayāḥ śuciralolupā nibhṛtānāturā jīvadvatsā vatsalā dakṣiṇā brahmacāriṇyavyaṅgā bahukṣīrā śuklāmbarācarā dīrghadrasvādidehadoṣāṣṭakarahitā alambordhvacucūkātipīnahanistanadoṣamuktā yuktacūcukā dhātrī syāttasyā eva stanyaṃ pibet॥
au1.23
taccodakapātre duhyamānamekatāṃ yadudakena saha gacchati vakṣyamāṇadoṣarahitaṃ ca tacchuddhamārogyabalajananam॥
au1.24
atha dhātrī snātānuliptā nityamahatavāsāḥ sumanāḥ prajāsthāpanauṣadhīḥ śirasā bibhrāṇā prāṅmukhī stanaṃ prāgdakṣiṇaṃ dhautamīṣatparisrutaṃ pāyayet॥
au1.25
nānāstanyasya hyasātmyatvānnānāvidhā vyāpado bhavanti।
aparisrute cātistanyapūrṇastanapānenotsnehanāt kāsaśvāsajvaracchardiṣāṃ sambhavaḥ॥
au1.26
rukṣānnapānakarśanakrodhaśokakāmādibhiḥ stanyanāśaḥ।
stanyajananāni tu madyāni śīdhuvarjyānyānūpamāṃsāni dravāḥ svādvamlalavaṇaprāyāścāhārāḥ kṣīriṇyaścauṣadhayaḥ kṣīrapānamanāyāsaḥ saumanasyaṃ ca॥
au1.27
na tu kṣudhitaśokārtaśrāntakruddhapraduṣṭadhātuṃgarbhiṇīviruddhāhārabhuktānāṃ stanyaṃ pāyayennājīrṇauṣadhaṃ ca bālamiti।
bhavati cātra॥
au1.28
ṣaṣṭīṃ niśāṃ viśeṣeṇa kṛtarakṣābalikriyāḥ।
jāgṛyurbāndhavāstasya dadhataḥ paramāṃ mudam॥
au1.29
daśame dvādaśe vāhni gotrācāraiḥ śubhaiḥ śubhe।
sūtā snānotsavaṃ kuryāt pitāpatyasya nāma ca॥
au1.30
dine śatatame vākhyāṃ pūrṇe saṃvatsare'thavā।
bibhrato'ṅgairmanohvālarocanāgarucandanam॥
au1.31
pūjyaṃ tripuruṣānūkamādau ghoṣavadakṣaram।
avṛddhaṃ kṛtamūṣmāntamanarātipratiṣṭhitam॥
au1.32
nakṣatradevatāyuktaṃ tadeva tu na kevalam।
maṅgalyamantarantasthaṃ na duṣṭaṃ na ca taddhitam॥
au1.33
puṃso visarjanīyāntaṃ samavarṇaṃ striyāḥ punaḥ।
viṣamākṣaramakrūraṃ vispaṣṭārthaṃ manoramam।
sukhodyaṃ dīrghavarṇāntamāśīrvādābhidhānavat॥
au1.34
tataḥ prakṛtibhedoktarūpairāyuḥparīkṣaṇam।
prāgudakśirasaḥkuryāt bālasyajñānavānbhiṣak॥
au1.35
praśastavāstuśaraṇaṃ sajjopakaraṇaṃ śuci।
nirvātaṃ ca pravātaṃ ca vṛddhastrīvaidyasevitam॥
au1.36
nirmatkuṇākhumaśakamatamaskaṃ ca śasyate।
śucidhautopavānāni nirvalīni mṛdūni ca॥
au1.37
śayyāstaraṇavāsāṃsi rakṣoghnairdhūpitāni ca।
kāko'viśastaḥ śastaśca dhūpane trivṛtānvitaḥ।
vacājyakuṣṭhaśrīveṣṭasarṣapairdhūpayet sadā॥
au1.38
bodhayet sahasā suptaṃ no na cainaṃ samutkṣipet।
tathāhyasya samutrāso vegarodhaśca jāyate॥
au1.39
mākṣikāmalakavyoṣabṛhatīmūlasaindhavaiḥ।
lālāpanodarucyarthaṃ mukhamantaḥ parāmṛśet॥
au1.40
jīvatkhaḍgādiśṛṅgeṣu samāsaktāñchubhān maṇīn।
dhārayeddaśa caindryādīñjīvakarṣabhakāvapi॥
au1.41
hastābhyāṃ grīvayā mūrdhnā viśeṣāt satataṃ vacām।
āyurmedhāsmṛtisvāsthyakarīṃ rakṣobhirakṣaṇīm॥
au1.42
stanyadoṣāt gadāstasya yathoktaṃ tat pibedyataḥ।
pīno'tikandharāstambhaṃ kuryādūrdhvākṣamūrdhvagaḥ॥
au1.43
ucchvāsarodhāt laṃbo'tistano jīvitasaṃśayam।
na garbhiṇyāḥ pibet stanyaṃ pārigarbhikakṛddhi tat॥
au1.44
stanyābhāve payaśchāgaṃ gavyaṃ vā tadguṇaṃ pibet।
mūlaiḥsiddhaṃ bṛhatyādyaiḥ sthirābhyāṃ vā sitāyutam॥
au1.45
caturthe sūtikāgārādagniskandapurogamān।
māse niṣkrāmayeddevān namaskartuṃ svalaṅkṛtam॥
au1.46
pañcame māsi puṇye'hni dharaṇyāmupaveśayet।
dvikiṣkumātraṃ liptāyāṃ baliṃ datvā caturdiśam॥
au1.47
dharaṇyaśeṣabhūtānāṃ mātā tvamasi kāmadhuk।
ajarā cāprameyā ca sarvabhūtanamaskṛtā॥
au1.48
carācarāṇāṃ lokānāṃ pratiṣṭhāsyavyayāsi ca।
kumāraṃ pāhi māteva brahmā tadanumanyatām॥
au1.49
svāheti mantreṇānena pratyahaṃ ca tataḥ param।
sāśrayaṃ sāvalambaṃ ca kaṭyādīn mardayedanu॥
au1.50
ṣaṣṭhe'nnaprāśanaṃ māsi kramāttacca prayojayet।
cirānniṣevamāṇo'nnaṃ bālo nāturyamaśnute॥
au1.51
bhajedyathā yathācānnaṃ stanyaṃ tyājyaṃ tathā tathā।
ṣaṭsaptāṣṭamamāseṣu nīrujasya śubhe'hani।
karṇau himāgame vighyeddhātryaṅkasthasya sāntvayan॥
au1.52
prāgdakṣiṇaṃ kumārasya bhiṣagvāmaṃ tu yoṣitaḥ।
dakṣiṇena dadhat sūcīṃ pālīmanyena pāṇinā॥
au1.53
madhyataḥ karṇapīṭhasya kiñcit gaṇḍāśayaṃ prati।
jarāyumātrapracchanne raviraśmyavabhāsite॥
au1.54
dhṛtasya niścalaṃ samyagalaktakarasāṅkite।
vidhyeddaivakṛte chidre sakṛdevarju lāghavāt॥
au1.55
nordhvaṃ na pārśvato nādhaḥ sirāstatra hi saṃśritāḥ॥
au1.56
kālikāmarmarīraktāstadvyadhādrāgarugjvarāḥ।
saśophadāhasaṃrambhamanyāstambhāpatānakāḥ।
teṣāṃ yathāmayaṃ kuryādvibhajyāśu cikitsitam॥
au1.57
sthānavyadhānna rudhiraṃ na rugrāgādisambhavaḥ।
snehāktaṃ sūcyanusyūtaṃ sūtra cānu nidhāpayet।
āmatailena siñcecca bahalāṃ tadvadārayā॥
au1.58
vidhyet pālīṃ hitabhujaḥ sañcāryātha sthavīyasī।
varti stryahāttato rūḍhaṃ vardhayeta śanaiḥ śanaiḥ।
sveditodvartiṃtaṃ karṇamabhyaktaṃ bṛṃhaṇaiḥ punaḥ॥
au1.59
nājīṇa na malodreke na cātyuṣṇe'pi vardhayet।
sadā ca yuñjyādabhyaṅgānkarṇapālīgadoditān॥
au1.60
puṣṭinīruktvajananāniti saṃvardhite dṛḍhe।
kaladhautāvabaddhāni karṇe ratnāni nikṣipet॥
au1.61
bhindyādavṛddhau strīṇāntu pālīmantarapāṅgataḥ।
naiva cāpāṅgayorbāhyāṃ vyāpadaḥ syustato dhruvāḥ॥
au1.62
jihmasūcīvyadhādvartigāḍhatvādathavā malaiḥ।
jāte mahati saṃrambhe vartimāśvapanīya tat॥
au1.63
yavairaṇḍajaṭāyaṣṭīmañjiṣṭhajyaiḥ pralepayet।
surūḍhaṃ ca punarvidhyat tvarayā tu vivardhanāt॥
au1.64
chidyeta pālī śuddhasya śuddhāsrāṃ sandadhīta tām।
karṇāmayaniṣedhoktasandhānavidhinā bhiṣak॥
au1.65
varṣaṃ svavasaterbāhyaṃ kumārasya na darśayet।
dīpamātapamagniṃ ca rūpamanyacca bhāsuram॥
au1.66
athainaṃ jātadaśanaṃ kramaśo'panayet stanāt।
pūrvoktaṃ yojayet kṣīramannaṃ ca laghu bṛṃhaṇam॥
au1.67
kuryādapastanaṃ snehasaṅkrāntyā stanalepanaiḥ।
bībhatsairyāvakāsekakṛtrimakṣatadarśanaiḥ॥
au1.68
priyālamajjamadhukamadhulājasitopalaiḥ।
apastanyasya saṃyojyaḥ prīṇano modakaḥ śiśoḥ॥
au1.69
dīpano bālabilvailāśarkarālājasaktubhiḥ।
saṅgrāhī dhātakīpuṣpaśarkarālājatarpaṇaiḥ॥
au1.70
bubhukṣā cet prabalatāmapastanyasya gacchati।
atyagnijiddhitaṃ tasya vidhānaṃ pārigarbhikam॥
au1.71
abhiyuktaḥ sadācāro nātisthūlo na lolupaḥ।
kumāradhāraḥ katavyastatrādyo bālacittavit॥
au1.72
aghārmikaṃ durācāraḥ sthūlo vikaṭagāminam।
karoti lolupo bālaṃ ghasmaratvena rogiṇam॥
au1.73
rogāṃścāsya jayet saumyairbheṣajairaviṣādakaiḥ।
anyatrātyayikādvyādhervirekaṃ sutarāṃ tyajet॥
au1.74
trāsayennāvidheyaṃ ca trastaṃ gṛhvanti hi grahāḥ।
vastrapātāt parasparśāt pālayellaṅghanācca tam॥
au1.75
krīḍābhūmiḥ samā kāryā niśśastropalaśarkarā।
velloṣaṇakaṇāmbhobhiḥ siktā nimbodakena vā॥
au1.76
jātuṣaṃ ghoṣavaccitramatrāsaṃ ramaṇaṃ bṛhat।
atīkṣṇāgraṃ gavāśvādimaṅgalyamatha vā phalam॥
au1.77
śaktimantaṃ yathāvarṇaṃ vidyāmadhyāpayettataḥ।
anuśiṣyāt sadā cainaṃ dharmāya vinayāya ca॥
au1.78
yathā nendriyaduṣṭāśvairdriyate yauvanāgame।
abhyaṅgodvartanaṃ snānaṃ pratyahaṃ ca samācaret।
sahadevāsthirākauntīkumudotpalacandanaiḥ॥
au1.79
bṛhatīphalatarkārīsarṣapākuṣṭhasaindhavaiḥ।
aśvagandhābalairaṇḍatilāpāmārgataṇḍulaiḥ॥
au1.80
sātmaguptāphalaistailaṃ sājakṣīraṃ vipācitam।
rakṣoghnaḥ puṣṭido'bhyaṅgastadvadudvartanaṃ ca taiḥ॥
au1.81
dadhimākṣikasaṃyuktaistriguṇīkṛtacikkasaiḥ।
mūrvāmūladvirajanīyavaiścodvartanaṃ hitam॥
au1.82
kulatthacūrṇamekaṃ vā vājigandhārajo'pi vā।
snāne sarvauṣadhīkalko jīvanīyāmbu ceṣyate॥
au1.83
āragvadhādiniryūhe śṛtaṃ śītavasantayoḥ।
vatsakādipratīvāpaṃ kumāraṃ prāśayet ghṛtam॥
au1.84
grīṣme vātātapasvedairbālaḥ klāmyatyato himam।
prātareva pibeddugdhaṃ jīvanīyagaṇaiḥ śṛtam॥
au1.85
sitāghṛtāḍhyān saktūṃśca lihyānnatveva pītakam।
nātyambupāyī lihyādvā ghṛtasātmyo ghṛtaṃ śṛtam॥
au1.86
kākolīśarkarāmedātugāyaṣṭyāhvajīvakaiḥ।
kaṭunnaṭena mūrdhānaṃ limpedanyaiśca śītalaiḥ॥
au1.87
rāsnāsaralavarṣābhūhiṅgusaindhavadārubhiḥ।
sarpirvidāryādijale sādhitaṃ lehayecchiśum॥
au1.88
prapauṇḍarīkaṃ madhukaṃ sūpyaparṇyau durālabhā।
priyālamajjākākolīvidārīkaṭphalāmṛtāḥ॥
au1.89
drākṣājaśṛṅgī dugdhīkā kṣīraśuklā hayāhvayā।
śṛṅgīmadhūkakusumamedarṣabhakajīvakam॥
au1.90
ebhiḥ kṣīraghṛtaṃ siddhaṃ lihyāt bālo ghanātyaye। brāhmīsiddhārthakavacāsārivākuṣṭhasaindhavaiḥ॥
au1.91
sakaṇaiḥ sādhitaṃ pītaṃ vāṅmedhāsmṛtikṛt ghṛtam।
āyuṣyaṃ pāpmarakṣoghnaṃ bhūtonmādanibarhaṇam॥
au1.92
triphalā lakṣmaṇānantā samaṅgā sārivā vacā।
brāhmī pāṭhā dvibṛhatī dvisthirā dvipunarnavam॥
au1.93
sahadevā ravervallī payasyā girikarṇikā।
toyakumbhe pacedetat palāṃśaṃ pādaśeṣitam॥
au1.94
tena kauntīvacākuṣṭhakṛṣṇāsarṣapasaindhavaiḥ।
nīruksarūpavatsāyāḥ saṃyuktaṃ payasā ca goḥ॥
au1.95
puṣyayoge ghṛtaprasthaṃ sahemaśakalaṃ śṛtam।
pānābhyañjanato medhāsmṛtyāyuḥpuṣṭibuddhidam॥
au1.96
rakṣoghnaṃ ca viṣaghnaṃ ca sārasvatamidaṃ ghṛtam।
līḍhaṃ vā saghṛtakṣaudraṃ vacāhemarajo'lpaśaḥ।
saṃvatsaraṃ paraṃ medhyaṃ rakṣoghnaṃ vāgvivardhanam॥
au1.97
vayasthā pippalī kuṣṭhaṃ haridrā sārivā vacā।
māṃsī kaiḍaryamityetaccūrṇaṃ brāhmīrajaḥsamam॥
au1.98
līḍhvājyena śiśurvarṣaṃ bhavatyapalito'vyathaḥ।
balavān śrutasampannaḥ śatāyuḥ sthirayauvanaḥ।
prātaḥ prātarimaṃ lehaṃ dhātrīṃ cāsyāvalehayet॥
au1.99
brāhmīvadyojayeddūrvāṃ mūrvāṃ brahmasuvarcalām।
lakṣmaṇāṃ śvetatarkārīmavyaṇḍāṃ gaurasarṣapām॥
au1.100
sahasravīryāṃ phalinīṃ pakvaṃ ca bṛṃhatīphalam।
rohiṣaṃ cetyamīprāśāḥ pṛthagdvādaśa kīrtitāḥ॥
au1.101
mahatāpyupayoktavyā nareṇa niyatātmanā।
nityaṃ mṛdbhakṣaṇādrakṣettayā syurniyataṃ gadāḥ॥
au1.102
pāṇḍutvaśvayathuśvāsakāsātīsārajantavaḥ।
chardiṃmūrchāgnisadanastanyadveṣāṅgarugbhramāḥ॥
au1.103
bhakṣayeddantapavanaṃ nāsthiradvijabbandhanaḥ।
tasya tatghaṭṭanāt kruddhaḥ kuryāddantāmayānmarut॥
au1.104
śūrairāyudhibhirguptamadhṛṣyaṃ nagaraṃ paraiḥ।
yathā śiśorvapustadvadyathoktairvidhibhirgrahaiḥ॥
॥iti prathamo'dhyāyaḥ॥
atha dvitīyo'dhyāyaḥ।
au2.1
athāto bālāmayapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au2.2
trividho hi bālaḥ prāguktastatra kṣīrapasya kṣīramaduṣṭaṃ prayuñjīta।
annādasya hitamannam।
ubhayavṛtterubhayam॥
au2.3
kṣīraṃ hi yathoktairdoṣakopanairāhāravihārairdhātryā vyāpannaṃ vividhāmayodayāya bālasya prakalpate॥
au2.4
tatra śyāvāruṇavarṇaṃ tiktakaṣāyānurasaṃ viśadaṃ rūkṣamalakṣyagandhaṃ phenilamatṛptikaramādhmānamūtravarcovibandhakṛt karśanamapsu visarpati vicchinnaṃ ca plavate vātaduṣṭam॥
au2.5
kṛṣṇanīlatāmrāvabhāsaṃ tiktāmlakaṭukānurasaṃ kuṇaparudhiragandhi bhṛśoṣṇamapsu pītarājimadvidāhakaraṃ ca pittaduṣṭam॥
au2.6
atyarthaśuklamadhuraṃ lavaṇānurasaṃ ghṛtatailavasāmajjagandhi picchilaṃ bahalaṃ tantumat guru salile'vasīdati nidrābahulaṃ ca śleṣmaduṣṭam॥
au2.7
tadupayujyamānaṃ yathāsvaliṅgān vyādhīnabhinirvartayati॥
au2.8
sa yaṃ pradeśamabhīkṣṇaṃ spṛśati sparśaṃ ca na kṣamate tatra rujamupalakṣayet॥
au2.9
nimīlitākṣatayā mūrdhni rujam।
jihvauṣṭhadaṃśaśvāsamuṣṭivandhordhvekṣaṇairhṛdaye।
viṇmūtracchardyādhmānāntrakūjanastanadaṃśaveṣṭanapṛṣṭhavinamanajaṭharonnamanairjaṭhare।
mūtrasaṅgatṛṇmūrcchotrāsadigvīkṣaṇakhallīhastapādastambhakubjībhavanakeśaluñcanairbastau guhye ca sarvatra ca svabhā vātiriktarodanena mukhavikūṇanena ca॥
au2.10
atha yathāmayaṃ yathādoṣaṃ ca dhātryāḥ śamanaśodhanāni prayuñjīta॥
au2.11
tatra vātadūṣite stanye devadārusaralakaṭurohiṇīvacākuṣṭhapāṭhābhārṅgīmāgadhikāvṛścikālīcitrakājamodaśuṇṭhīmarīcānāṃ kvāthaṃ daśamūlakvāthaṃ vā trirātraṃ pāyayitvā vātavyādhivihitānāṃ sarpiṣāmanyatamaṃ nigadamadirānupānaṃ dadyādvātaharadravyasiddhaṃ vā।
tataḥ snigdhāṃ mṛdu virecya bastikarmaṇopacaret।
vātaghnaiścābhyaṅgasvedopadehonmardanaiḥ।
saralarāsnājamodādevadārucūrṇaṃ sarpiṣā bālamavalehayet।
evaṃvidhaireva ca vipakvaṃ saśarkaraṃ sarpiḥ॥
au2.12
api ca।
tiktānurasaṃ stanyaṃ mudgamāṣapalāśābhyāṃ kākolīyugalena ca śodhayet।
priyaṅgudhātakīpuṣpapadmakadevadārukṣaudrairvā।
kaṣāyānurasaṃ hiṅgusaindhavavatā ghṛtena।
phenilaṃ vicchinnaṃ plavamānaṃ ca bilvāgnimanthaśṛtena payasā haviṣā ca।
sūpyaparṇī kākolībṛhatyavalgujaphalairvā॥
au2.13
pitte'mṛtāpaṭolapatrasārivāśatāvarīnimbacandanakvāthaṃ dhātrī bālaśca pibet।
triphalābhūnimbakaṭukāmustakvāthaṃ vā।
jīvakarṣabhakadvikākolīmadhukakaṭphalakarkaṭaśṛṅgīkvāthaṃ vā।
sakṣaudraṃ paṭolādiṃ padmakādiṃ vā।
sārivādiṃ nyagrodhādiṃ vā।
ebhireva ca dravyaiḥ sarpīṣi pittaghnāni ca virecanāni śītāṃścābhyaṅgapradehasekān kuryāt॥
au2.14
api ca।
tāmrāvabhāsaṃ payo hṛdayamudveṣṭayati।
tatpriyaṅgumustāśābaraloddhraiḥ śodhayet।
amlānurasamamlapittakaram।
tat drākṣāmadhukapayasyāśrīparṇībhiḥ।
kaṭukānurasaṃ chardyatīsārakāsaśvāsakaram।
tat kākolīvidārībhyāṃ madhuparṇyā ca।
bhṛśoṣṇamanāmadāhajvarakaraṃ virecanaṃ ca taccandanotpalakamalaiḥ॥
au2.15
kaphe tu saindhavapippalīyuktaṃ sarpirbālaṃ pāyayet।
saindhavamadhukasaṃsṛṣṭaṃ vā madanapuṣpakalkena ca sakṣaudreṇa stanaṃ bālasya coṣṭhamālimpet।
tena sukhaṃ vamati।
dhātrīṃ tu tīkṣṇairvāmayet।
tataḥ kṛtasaṃsarjanāṃ pañcamūlaghanavacātiviṣākvāthaṃ pāyayet।
tagarasuradārusurendrayavapṛthvīkāvṛścikālīkvāthaṃ vā।
āragvadhādiṃ mustādiṃ vā।
rūkṣoṣṇāṃśca nasyadhūmagaṇḍūṣapradehapariṣekān śīlayet।
aviruddhaṃ cānnapānaṃ yojayet॥
au2.16
api ca।
lavaṇānurasaṃ visarpakoṭhakaṇḍūkaram।
tat picumandapaṭolīkṣīrīvṛkṣaiḥ śodhayet।
tantumaddaurbalyaśvāsakāsakaram।
tat pippalīnāgaracūrṇena samadhughṛtena।
guru sadanātmakaṃ pratiśyāyasiṅghāṇakakṣīrālasakakaram।
tat pāṭhāvyoṣakalkena pañcakolacūrṇena vā kṣaudraghṛtāplutena।
doṣopakramaṇīyaṃ cekṣeta॥
au2.17
yadā punardhātrī sannipātaprakopanānyāseveta tadasyāstrayo malā yugapadvakṣo'bhiprapannāḥ kṣīravahā rasāyanīḥ samanusṛtya saṅgīrṇaliṅgaṃ stanyamāvahanti।
taccedavijñānāt satatamapratyavekṣaṇāt pramādādvā mātuḥ kumāraḥ pibati tataḥ sa tena salilopamamacchaṃ vicchinnamāmaṃ durgandhi nānāvarṇavedanaṃ phenilamatisāryate।
pītaśvetamūtratāviṣṭambhatṛṣṇājvaracchardivijṛmbhikāśuṣkodgārārucibhramāṅgabhaṅgavikṣepakūjanaghrāṇākṣimukhapākadṛṣṭyupaplavasvarasādādayaścāsya prādurbhavanti।
taṃ kṣīrālasakamatyayaṃ cācakṣate॥
au2.18
tatra dhātrīṃ bālaṃ ca pūrvamevāśu vāmayet।
vihitasaṃsargayośca mustāpāṭhātiviṣākuṣṭhakaṭukānāṃ kvāthaṃ pānāya dadyāt।
rāsnājamodāpriyaṅgubhadradārūṇāṃ vā।
pāṭhātejovatīpunarnavavṛścikālīnāṃ vā।
bhūnimbāmṛtākuṭajaphalasārivāṇāṃ vā।
vacāharidrādigaṇayorvā।
pāṭhādimahākaṣāyasya vā।
jambvāmratindukakapitthapatrāṇāṃ vā।
bilvabhaṅgasya vā।
anubandhe ca yathāvyādhi pratikurvīta॥
au2.19
dantodbhedaśca sarvarogāyatanam।
viśeṣeṇa tu tanmūlā jvaraśirobhitāpatṛṣṇābhramābhiṣyandakukūṇakapothakīvamathukāsaśvāsātīsāravisarpāḥ॥
au2.20
sa dīrghāyuṣo'ṣṭamānmāsāt parato vā pravartate।
itareṣāṃ tu caturthāt।
tehyatibālye dantotpādavedanayātipīḍitā na samyak sampūrṇadhātubalā bhavanti॥
au2.21
tatrāsthimajjānau dantotpattihetū।
tadā ca tayorasampūrṇavīryatvāt punaḥ kālāntareṇa dantānāṃ patanamāpūryamāṇadhātutvācca punarutthānamata eva ca vṛddhānāṃ na punardantotpattiḥ॥
au2.22
balānnipatitānāṃ tu sahasā tadadhiṣṭhānagatadhātubījabhraṃśāt santativyucchedācchoṇitātipravṛtyābhighātācca nissāritatvāt।
sirāṇāṃ punaranutpādaḥ etena rogacyutā api prāyaśo vyākhyātāḥ॥
au2.23
tau tu dhātū kālakrameṇa pacyamānau yadā dantāśayamanuprapadyete tadāsya kiñcidutsedhenordhvādhodantamāṃsasaṅghaṭṭanādaṅgaharṣo jāyate।
tadgatena ca śleṣmaṇā kaṇḍūstayā cūcukaṃ daśyate।
yadyadālabhate tattadāsyamānayati।
mārutaścāsya dantamūleṣu mūrchati।
tataḥ sa kaphānuviddho'sthimajjasthitaḥ sarvato visaran saha pittena dhātūn malāṃśca dūṣayan vividhānyathoditānupadravānabhinirvartayati॥
au2.24
yadā punardantamāṃsāśrayī kevalo vikṛtaḥ prabalo'nilaḥ sapitto vāsthimajjānau śoṣayati tadā dvijānāmasambhava eveti।
bhavanti cātra॥
au2.25
pṛṣṭhabhaṅge biḍālānāṃ barhiṇāṃ ca śikhodgame।
dantodbhede ca bālānāṃ na hi kiñcinna dūyate॥
au2.26
yathādoṣaṃ yathārogaṃ yathodrekaṃ yathābalam।
vibhajya deśakālādīṃstatra yojyaṃ bhiṣagjitam॥
au2.27
ta eva doṣā dūṣyāśca jvarādyā vyādhayaśca yat।
atastadeva bhaiṣajyaṃ mātrā tvasya kanīyasī।
saukumāryālpakāyatvāt sarvānnānupasevanāt॥
au2.28
snigdhā eva sadā bālā ghṛtakṣīraniṣevaṇāt।
sadyastān vamanaṃ tasmāt pāyayenmatimānmṛdu॥
au2.29
bastiṃ sādhye virekeṇa marśena pratimarśanam।
yuñjyādvirecanādīṃstu dhātryā eva yathocitān॥
au2.30
mūrvāvyoṣavarākolajambūtvagdārusarṣapāḥ।
sapāṭhā madhunā līḍhāḥ stanyadoṣaharāḥ param॥
au2.31
ikṣumūlakaśervākhyayaṣṭyāhvaistanu śudhyati।
sāndraṃ tu kṣaudrakāśmaryaguḍūcītaṇḍulāmbubhiḥ॥
au2.32
śṛtairvā surasaśvetasarṣapābṛhatīdvayaiḥ।
grathitaṃ padmakośīraphalinīśvetacandanaiḥ॥
au2.33
dantapālīṃ samadhunā cūrṇena pratisārayet।
pippalyā dhātakīpuṣpadhātrīphalakṛtena vā॥
au2.34
vādhrīṇasakapotottharajastadvacca yojitam।
lāvatittirivallūrarajaḥ puṣparasadrutam॥
au2.35
drutaṃ karoti bālānāṃ dantakesaravanmukham।
vacādvibṛhatīpāṭhākaṭukātiviṣāghanaiḥ।
madhuraiśca ghṛtaṃ siddhaṃ siddhaṃ daśanajanmani॥
au2.36
bhadradāru ghanaṃ yaṣṭī samaṅgā sasitopalā।
vātajvaraparītāṅgaḥ pibedantarapānakam॥
au2.37
surāhvaghanayaṣṭyāhvapayasyāṃśumatīdvayam।
nāgaraṃ maricaṃ bhārṅgī vṛścikālī śatāvarī॥
au2.38
ghṛtaṃ tatkvāthadugdhābhyāṃ siddhaṃ hantyanilajvaram।
bālasya pānābhyaṅgābhyāmebhiśconmardanaṃ hitam॥
au2.39
haridrākuṣṭhaṣaṅgranthāśatapuṣpāhareṇubhiḥ।
bhārṅgyelāsuṣavīrāsnāvarṣābhūnatasarṣapaiḥ॥
au2.40
akṣāṃśaiḥ sāmbusauvīrairmastupiṣṭairmarujjvare।
tailaprasthaṃ surāmaṇḍatulyamabhyañjanaṃ pacet॥
au2.41
lājanīlotpalakaṇāmadhukāñjanaśarkaram।
pittajvaramatīsāraṃ madhulīḍhaṃ nivartayet॥
au2.42
lājadvipippalīkvāthaḥ śarkarāmadhusaṃyutaḥ।
pīto jvaramatīsāraṃ tṛṣṇāṃ chardiṃ ca nāśayet॥
au2.43
āmātisāre rakte ca kalkitāṃ gajapippalīm।
pāyayeccharkaropetāṃ cūrṇaṃ vā devadārujam॥
au2.44
śirobhitāpe saghṛtaiḥ śiraḥ śītaiḥ pralepayet।
patraiḥ kapitthacāṅgerībadarīkākamācijaiḥ॥
au2.45
śirorukcchardyatīsāranāśanaṃ mūrdhalepanam।
gavādanīṃ dāḍimaṃ ca tṛḍvān koṣṇāmbhasā pibet॥
au2.46
kuryāt kukūṇapothakyoryathoktaṃ svaṃ svamauṣadham।
manaśśilāśaṅkhanābhiḥ pippalyo madhuyaṣṭikā॥
au2.47
kṣaudreṇa ghṛṣṭā gulikā śiśoḥ sarvākṣirogajit।
pippalītaṇḍulairmudgaiḥ sumanaḥkorakairyavaiḥ।
nīlotpalasya patraiśca śreṣṭhā vartiḥ śatonmitaiḥ॥
au2.48
priyaṅgvañjanamustānāṃ cūrṇastaṇḍulavāriṇā।
tṛṣṇātīsāravamathūn hanti pītaḥ samākṣikaḥ॥
au2.49
paṭolanimbakuṭajasaptaparṇaṃ sadīpyakam।
devadāruviḍaṅgāni saralo mākṣikaṃ ghṛtam॥
au2.50
līḍhaṃ jvaramatīsāraṃ kāsaṃ pāṇḍvāmayaṃ vamim।
hanyācca mātṛkādoṣān rogānanyāṃśca tadvidhān॥
au2.51
madhukavyoṣaṣaḍgranthāgranthikāspṛṣṭarodikāḥ।
kṣīriṇāṃ ca pravālāni pāṭhā ca vipacet ghṛtam।
tat pītaṃ samadhu śleṣmajvaraghnaṃ dīpanaṃ param॥
au2.52
rāsnailānatatarkārīmadhuśigrusurāhvayaiḥ।
sabilvakuṣṭhavaraṇareṇukāmisibhiḥ kṛtaḥ॥
au2.53
śleṣmajvaraharo lepastailamabhyañjanaṃ ca taiḥ।
maṇḍalāni tu sājyena gajamūtreṇa lepayet॥
au2.54
rajanī dāru saralaśreyasī bṛhatīdvayam।
pṛśniparṇī śatāhvā ca līḍhaṃ mākṣikasarpiṣā।
grahaṇīdīpanaṃ śreṣṭhaṃ mārutasyānulomanam॥
au2.55
atīsārajvaraśvāsakāmalāpāṇḍukāsajit।
bālasya sarvarogeṣu pūjitaṃ balavarṇadam॥
au2.56
bilvapeśīgajakaṇādhātakīlodhravālakam।
hanti līḍhamatīsāraṃ śiśoḥ kṣaudradrutaṃ drutam॥
au2.57
triphalādhātakīpuṣpapadmabilvaśalāṭubhiḥ।
sakṭvaṅgairghṛtaṃ siddhamudarāmayanāśanam॥
asa2.58। pathyāsauvarcalakṣāravellavyoṣāgnihiṅgubhiḥ।
tiktayā ca ghṛtaṃ siddhaṃ samakṣīraṃ vyapohati।
śūlānāhagudabhraṃśaśvāsakāsavilambikāḥ॥
au2.59
samaṅgādhātakīlodhrakuṭannaṭabalādvayaiḥ।
mahāsahākṣudrasahāmudgabilvaśalāṭubhiḥ॥
au2.60
sakārpāsīphalaistoye sādhitaiḥ sādhitaṃ ghṛtam।
kṣāramastuyutaṃ hanti śīghraṃ dantodbhavodbhavān।
vividhānāmayānetadvṛddhakāśyapanirmitam॥
au2.61
dantodbhedottharogeṣu na bālamatiyantrayet।
svayamāpyupaśāmyanti jātadantasya yat gadāḥ॥
au2.62
yāvanmāsasya yo jātastāvadvarṣasya sa dvijaḥ।
patati prāyaśo'ṣṭānāṃ teṣāṃ pūrveṣu sambhavaḥ॥
au2.63
atyahaḥsvapnaśītāmbuślaiṣmikastanyasevinaḥ।
śiśoḥ kaphena ruddheṣu srotassu rasavāhiṣu॥
au2.64
arocakaḥ pratiśyāyo jvaraḥ kāsaśca jāyate।
kumāraḥ śuṣyati tataḥ snigdhaśuklamukhekṣaṇaḥ॥
au2.65
saindhavavyoṣaśāarṅgeṣṭAapāṭhāgirikadambakān।
śuṣyato madhusarpirbhyāmarucyādiṣu yojayet॥
au2.66
aśokarohiṇīyuktaṃ pañcakolaṃ ca cūrṇitam।
badarīdhātakīdhātrīcūrṇaṃ vā sarpiṣā drutam॥
au2.67
aśvaliṇḍarasakṣaudrayuktāṃ vā madhuyaṣṭikām।
dvivārtākīphalarasaṃ kevalaṃ vāśvaviḍrasam॥
au2.68
madhunā vā ghanavyoṣapāṭhā mūrvā śatāvarī।
sapayasyā pṛthakparṇī ghṛtaṃ vā mākṣikānvitam।
sthirāmarataruvyoṣadvipunarnavasādhitam॥
au2.69
sthirāvacādvibṛhatīkākolīpippalīnataiḥ।
niculotpalavarṣābhūbhārṅgīmustaiśca kārṣikaiḥ॥
au2.70
siddhaṃ prasthārdhamājyasya srotasāṃ śodhanaṃ param।
siṃhyaśvagandhāsurasakaṇāgarbhaṃ ca tadguṇam॥
au2.71
yaṣṭyāhvapippalīlodhrapadmakotpalacandanaiḥ।
tālīsasārivābhyāṃ ca sādhitaṃ śoṣajit ghṛtam॥
au2.72
rāsnāmadhūlikābhārṅgīpippalīdevadārubhiḥ।
aśvagandhādvikākolī śṛṅgyarṣabhakajīvaikaḥ॥
au2.73
sūpyaparṇīviḍaṅgaiśca kalkitaiḥ sādhitaṃ ghṛtam।
śaśottamāṅganiryūhe śuṣyataḥ puṣṭikṛt param॥
au2.74
vacāvayasthātagarakāyasthācorakaiḥ śṛtam।
bastamūtrasurābhyāṃ ca tailamabhyañjane hitam॥
au2.75
dve bale tumburucchallī vacā girikadambakaḥ।
surāpiṣṭaḥ pradehaḥ syādadhaḥkāye viśuṣyatām॥
au2.76
siṃhaskandīsiṃhavallīkaramardītrikaṇṭakaiḥ।
bhaṅgaiḥ kvāthaḥ kumārāṇāṃ śuṣyatāṃ pariṣecanam॥
au2.77
sāśokarohiṇīṃ kṛṣṇāṃ madhvājyena lihanjayet।
śiśuḥ śoṣaṃ śarīrasya sasitacchāgadugdhabhuk॥
au2.78
śuṣkakāse kumārasya dhātryāḥ stanyaviśodhanaḥ।
māṣayūṣaḥ prayoktavyaḥ sakṛṣṇo ghṛtabharjitaḥ॥
au2.79
madhunātiviṣāśṛṅgīpippalīrlehayecchiśum।
ekāṃvātiviṣāṃ kāsajvaracchardirupadrutam॥
au2.80
kāsatṛṭcchardyatīsārairarditaṃ lājatarpaṇam।
lājatālīsapatraṃ vā bījāni kamalasya vā॥
au2.81
lodhrapriyaṅgukalkaṃ vā pāyayettaṇḍulāmbhasā।
śarkarāmadhusaṃyuktaṃ lājakustumbarīrajaḥ॥
au2.82
bṛhatīphalamūlatvakpippalīgranthikaiḥ kṛtaḥ।
tavakṣīrīyutaiḥ kvātho madhunā hanti śīlitaḥ॥
au2.83
chardimūrchājvaraśvāsakāsātīsārapīnasān।
pañcakoladvivārtākīmūlabhārṅgītugāhvayāḥ॥
au2.84
kṣaudrājyalīḍhāḥ śvasanakāsapīnasarukcchidaḥ।
śyāmātimuktātarkārīkusumakvāthasādhitam।
yaṣṭīgarbhaṃ ghṛtaṃ tṛṣṇāhidhmāśvāsāsrapittanut॥
au2.85
pītaṃ pītaṃ vamati yaḥ stanyaṃ taṃ madhusarpiṣā।
dvivārtākīphalarasaṃ pañcakolaṃ ca lehayet॥
au2.86
pippalīpañcalavaṇaṃ kṛmijit pāribhadrakam।
tadvallihyāttathā vyoṣaṃ maṣīṃ vā romacarmaṇām।
lābhataḥśalyakaśvāviḍgodharṣyaśikhijanmanām॥
au2.87
khadirārjunatālīsakuṣṭhacandanaje rase।
sakṣīraṃ sādhitaṃ sarpirvamathuṃ viniyacchati॥
au2.88
kṣīrīpravālamadhukadarbhamūlabisotpalaiḥ।
tṛṣṇādāhajvaraharaḥ kaṣāyaḥ sasitāmadhuḥ॥
au2.89
śarkarādāḍimakaṇānāgakesarajīvakam।
lihan kumāraḥ kṣaudreṇa tṛṭcchardibhyāṃ vimucyāte॥
au2.90
lājaiḥ sacandanośīrayaṣṭīmadhukapadmakaiḥ।
lipto dhautaḥ stanaḥ pīto bhramatṛḍdāhamohahā॥
au2.91
asnehalavaṇaṃ pītvā saṃskṛtaṃ lāvajaṃ rasam।
saśarkaraṃ vijayate bālo laṅghanajān gadān॥
au2.92
visarpastu śiśoḥ prāṇanāśano bastiśīrṣajaḥ।
padmavarṇo mahāpadmanāmā doṣatrayodbhavaḥ॥
au2.93
śākhābhyāṃ hṛdayaṃ yāti hṛdayādvā gudaṃ vrajet।
sadanto jāyate yastu dantāḥ prāgyasya cottarāḥ॥
au2.94
kurvīta tasminnutpāte śāntiṃ taṃ ca dvijataye।
dadyāt sadakṣiṇaṃ bālaṃ naigameṣaṃ ca pūjayet॥
au2.95
vatsasya madhulājānāmāpūryaprāṅmukho mukham।
cumbetkumārastrīn vārān prāyaścittamidaṃ param॥
au2.96
nāvamārohayet bālaṃ snātaṃ skandhaṃ gajasya vā।
bhojayet brāhmaṇāṃścātra pāyasaṃ madhusarpiṣā॥
au2.97
mātuḥ kumāro garbhiṇyāḥ stanyaṃ prāyo'pibannapi।
kāsāgnisādavamathutandrākārśyārucibhramaiḥ॥
au2.98
yujyate koṣṭhavṛdhyā ca tamāhuḥ pārigarbhikam।
rogaṃ paribhavākhyaṃ ca yuñjyāttatrāgnidīpanam॥
au2.99
pippalīpippalīmūlakaṭukādevadārubhiḥ।
kṣāradvayabiḍājājībilvamadhyāgnidīpyakaiḥ॥
au2.100
dadhisauvīrakasurāmaṇḍaiśca vipacet ghṛtam।
hanti prayuktaṃ tat kāle rogān pāribhavāśrayān॥
au2.101
annenopahitaṃ stanyaṃ pibato vihitāt param।
imāneva gadān kuryāt kuryātteṣvetadeva ca॥
au2.102
pītaṃ pītaṃ ca yaḥ stanyaṃ savātamatisaryate।
tasyāpyetat paraṃ pathyaṃ dīpanaṃ balavarṇakṛt॥
au2.103
atyudriktakṣudhaṃ bālaṃ paribhūtaṃ tu lehayet।
vidārīyavagodhūmakaṇācūrṇaṃ ghṛtāplutam॥
au2.104
pāyayedanu ca kṣīraṃ śṛtaṃ samadhuśarkaram।
akṣamajjādvikākolīyaṣṭīmadhukamoraṭaiḥ॥
au2.105
śrapayet kṣīramājyaṃ vā bījairikṣurakasya ca।
tat prayojyaṃ guru snigdhaṃ yaccātyagnau pureritam॥
au2.106
śvavāyasabiḍālānāmucchiṣṭena jalena ca।
snāpayettaṃ nacedevaṃ kṣuttasya praśamaṃ varajet॥
au2.107
kṣīripādapamūlasthaṃ vidhinā snāpitaṃ tataḥ।
vastraratnādyalaṅkāraiḥ kumāraṃ bhūṣayet sitaiḥ॥
au2.108
vṛkṣaṃ cānu tataḥ kuryāt bhūṣaṇavyatyayaṃ tayoḥ।
etadāyuḥpradaṃ dhanyaṃ snapanaṃ sarvarogajit॥
au2.109
jaṭībhūtakacākṣyādipakṣmāṇamatilolupam। gomūtragandhiṃ snapayetīrthe gavyaśakṛdrasaiḥ॥
au2.110
vacāpuṣpaśilākuṣṭhavayasthāhiṅgukaṭphalaiḥ।
sabastamūtramadiraistailamabhyañjanaṃ pacet॥
au2.111
balāvidārītrikaṭukakuṣṭhośīrakucandanaiḥ।
siddhaṃ pītaṃ havirhanti taṃ vikāramaśeṣataḥ॥
au2.112
śiraḥ pṛṣṭhaṃ tato muṣkau tataḥ pādau ca yo rujet।
hastābhyāmutthito vāyuḥ saparvānuplavaḥ smṛtaḥ॥
au2.113
gaurīvacāsadāpuṣpīhayagandhākaṭutrayaiḥ।
sakṭphaladvivārtākīvayasthāhiṅgurohiṣaiḥ॥
au2.114
bastamūtrasurāyuktaiḥ sādhitaṃ tasya yojayet।
tailamabhyañjane śeṣaṃ vātavyādhivadācaret॥
au2.115
tālumāṃse kaphaḥ kruddhaḥ kurute tālukaṇṭakam।
tena tālupradeśasya nimnatā mūrdhni jāyate॥
au2.116
tālpātaḥ stanadveṣaḥ kṛcchrāt pānaṃ śakṛddravam।
tṛḍāsyakaṇḍvakṣirujā grīvādurdharatā vamiḥ॥
au2.117
tatrotkṣipya yavakṣārakṣaudrābhyāṃ pratisārayet।
tālu tadvat kṛaṇāśuṇṭhīgośakṛdrasasaindhavaiḥ॥
au2.118
śṛṅgiveraniśākuṣṭhaṃ kalkitaṃ vaṭapallavaiḥ।
badhvā gośakṛtā liptaṃ kukūle svedayettataḥ॥
au2.119
rasena limpettālvāsyaṃ netre ca pariṣecayet।
harītakīvacākuṣṭhakalkaṃ mākṣikasaṃyutam।
pītvā kumāraḥ stanyena mucyate tālukaṇṭakāt॥
au2.120
mastuluṅgakṣayādyasya vāyustālvasthi nāmayet।
tasya tṛḍdainyayuktasya sarpirmadhurakaiḥ śṛtam।
pānābhyañjanayoryojyamudvegaścahimāmbunā॥
au2.121
malopalepāt svedādvā gude raktakaphodbhavaḥ।
tāmro vraṇo'ntaḥ kaṇḍūmān jāyate bhūryupadravaḥ॥
au2.122
kecittaṃ mātṛkādoṣaṃ vadantyanye tu pautanam।
pṛṣṭhārurgudakuṭṭaṃ ca kecicca tamanāmakam॥
au2.123
tatra dhātryāḥ payaḥ śodhyaṃ pittaśleṣmaharauṣadhaiḥ।
sitaśītaṃ ca śītāmbuyuktamantarapānakam॥
au2.124
sakṣaudratārkṣyaśailena vraṇaṃ tena ca lepayet।
triphalābadarīplakṣatvakvāthapariṣecitam॥
au2.125
kāsīsarocanātutthamanohvālarasāñjanaiḥ।
lepayedamlapiṣṭairvā cūrṇitairvāvacūrṇayet॥
au2.126
suślakṣṇairasthavā yaṣṭīśaṅkhasauvīrakāñjanaiḥ।
sārivāśaṅkhanābhibhyāmasanasya tvacātha vā॥
au2.127
rāgakaṇḍūtkaṭe kuryādraktasrāvaṃ jalaukasā।
sarvaṃ ca pittavraṇajicchasyate gudakuṭṭake॥
au2.128
anāmasthaulyapittāsrakaṇḍūgaṇḍagalāmaye।
udarātyunnatau ceṣṭaṃ tārkṣyamantarapānakam॥
au2.129
gṛhṇāti sūtikāgāre na stanaṃ cet spṛśettataḥ।
pathyādhātrīphalakaṇairjihvāṃ saghṛtamākṣikaiḥ॥
au2.130
pippalītriphalācūrṇaṃ ghṛtakṣaudrapariplutam।
rudate trasyate vāpi lehaṃ dadyāt sukhāvaham॥
au2.131
pradīptāṅgārarajasā praśāntenāvacūrṇayet।
pañcame'hnyapātannālaṃ lepayedvā guḍāmbhasā॥
au2.132
sāndreṇa bhūmau ghṛṣṭena nālapāte'pi connatām।
nābhiṃ chāgena śakṛtā dagdhenāntarvicūrṇayet॥
au2.133
aśvagandhājjanājāviviḍyaṣṭīmadhukādibhiḥ।
ropayeccūrṇitairnābhiṃ snehayuktairanunnatām॥
au2.134
yaṣṭīlodhraniśāśyāmākalkapakvena secayet।
nābhiṃ pāke tu tailena taccūrṇeścāvacūrṇayet॥
au2.135
vātenādhmāpitāṃ nābhiṃ sarujāṃ tuṇḍisaṃjñitām।
mārutaghnaiḥ praśamyet snehasvedopanāhanaiḥ॥
au2.136
asamyakkalpanānnābheḥ syādvināmo vijṛmbhikā।
vātapittaharaṃ karma tatrāntarbahirācaret॥
au2.137
garbhāmbhasāmavamanācśleṣmaṇaḥ kaṇṭhagasya vā।
samparkāddhṛdaye duṣṭo mārgānāvṛṇute rasaḥ॥
au2.138
baddhamuṣṭistato muhyanrogairbālo'bhibhūyate।
hṛdrogākṣepakaśvāsakāsacchardijvarādibhiḥ।
ulbakaṃ sahajaṃ vyādhimambupūrṇaṃ ca taṃ vadet॥
au2.139
srotoviśodhanaṃ prātastasminnantarapānakam।
vidadhyācchāgalaṃ mūtraṃ snānābhyaṅgau ca varjayet॥
au2.140
bilvādimūlabṛhatīpañcakolaṃ palāṃśakam।
dhanvamāṃsapalānyaṣṭau śaśamūrdhnaḥ palāṣṭakam॥
au2.141
sādhayet ṣoḍaśaguṇe salile'ṣṭāṃśaśeṣitam।
tena kvāthena karṣāṃśairghṛtaprasthaṃ vipācayet॥
au2.142
chagalīmūtramadirādadhikṣīrasamāṃśakam।
viḍaṅgasaindhavājājīcavikādevadārubhiḥ॥
au2.143
sahiṃsrāhiṅgulaśunaiḥ savyoṣaiḥ ślakṣṇakalkitaiḥ।
tat pānāddhanti sahajagulmahidhmānilāmayān।
pāṇḍurogaṃ ca vātotthaṃ svasthavṛtte ca puṣṭidam॥
au2.144
paridagdhacchaviṃ bālaṃ dihyāddūrvātilotpalaiḥ।
śamīpatraśirīṣatvaksārivāmadhukābhayaiḥ॥
au2.145
mūrvādhātrīniśācūrṇaṃ mūtreṇa madhumat pibet।
pāṇḍurogī śṛtaṃ sarpirvarābhṛṅgarasena vā॥
au2.146
pāṭhāvelladvirajanīmustābhārṅgīpunarnavaiḥ।
sabilvatryūṣaṇaiḥ sarpirvṛścikālīyutaiḥ śṛtam।
lihāno mātrayā rogairmucyate mṛttikodbhavaiḥ॥
au2.147
vyādheryadyasya bhaiṣajyaṃ stastena pralepitaḥ।
sthito muhūrtaṃ dhauto'nu pītastaṃ taṃ jayet gadam॥
au2.148
grahairapi hi jāyante pracchannairvyādhayaḥ śiśoḥ।
karma śastamatasteṣu daivayuktyāśrayaṃ sadā॥
॥iti dvitīyo'dhyāyaḥ॥
atha tṛtīyo'dhyāyaḥ।
au3.1
athāto bālagrahavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au3.2
purā guhasya rakṣārthaṃ nirmitāḥ śūlapāṇinā।
manuṣyavigrahāḥ pañca sapta strīvigrahā grahāḥ॥
au3.3
skando viśākho meṣāsyaḥ śvagrahaḥ pitṛsaṃjñitaḥ।
śakuniḥ pūtanā śītapūtanādṛṣṭipūtanā।
mukhamaṇḍitikā tadvadrevatī śuṣkarevatī॥
au3.4
te kāmarūpiṇaḥ skandamupaceruḥ samāhitāḥ।
skandasya bāladhāratvātteṣāṃ skando'graṇīrabhūt॥
au3.5
skande'tha yauvanaṃ prāpte senāpatyaṃ ca tān grahān।
raudrān rudro'nujagrāha prahvān vṛttyabhilāṣiṇaḥ॥
au3.6
na tithiṣvapyatithayo devatāḥ pitaro'pi vā।
yeṣu veśmasu pūjyante nivṛttācāravartmasu॥
au3.7
utsannabalihomeṣu bhinnakāṃsyopabhojiṣu।
haradhvaṃ teṣu bālānāmārogyaṃ dhāri śarma ca॥
au3.8
śūlineti niyuktāste balipūjābhikāṅkṣiṇaḥ।
kruddhān bhītān vimanasaḥ śūnyasthānaikacāriṇaḥ॥
au3.9
paropabhuktakusumavastrābharaṇadhāriṇaḥ।
bālānkaśmaladhātrīkānsandhyāsu rudato'śucīn॥
au3.10
ṛkṣolūkabiḍālādirūpairanyaistathādbhutaiḥ।
santrāsayantaḥśayitānkadācijjāgrato'pi vā।
prāyaḥ parvasu gṛhṇanti grahāśchidraprahāriṇaḥ॥
asa3.11। āviśantaśca lakṣyante kevalaṃ śāstracakṣuṣā।
śuddhena dehaṃ bālānāṃ gandharvā iva yoṣitām॥
au3.12
teṣāṃ grahiṣyatāṃ rūpaṃ pratataṃ rodanaṃ jvaraḥ॥
au3.13
sāmānyaṃ rūpamutrāsajṛmbhābhrūkṣepadīnatāḥ।
phenasrāvordhvadṣṭyoṣṭhadantadaṃśaprajāgarāḥ॥
au3.14
rodanaṃ kūjanaṃ stanyavidveṣaḥ svaravaikṛtam।
nakhairakasmāt paritaḥ svadhātryaṅgavilekhanam॥
au3.15
tatraikanayanasrāvī śiro vikṣipate muhuḥ।
hataikapakṣaḥ stabdhāṅgaḥ sasvedo natakandharaḥ॥
au3.16
dantakhādī stanadveṣī trasyanroditi visvaram।
vakravaktro vamanlālāṃ bhṛśamūrdhvaṃ nirīkṣate॥
au3.17
vasāsragandhirudvigro baddhamuṣṭiśakṛcchiśuḥ।
calitaikākṣigaṇḍabhrūḥ saṃraktobhayalocanaḥ।
skandārtastena vaikalyaṃ maraṇaṃ vā bhaveddhruvam॥
au3.18
saṃjñānāśo muhuḥ keśaluñcanaṃ kandharānatiḥ।
vinamya jṛmbhamāṇasya śakṛnmūtrapravartanam॥
au3.19
phenodvamanamūrdhvekṣā hastabhrūpādanartanam।
stanasvajihvāsandaṃśasaṃrambhajvarajāgarāḥ।
pūyaśoṇitagandhaśca skandāpasmāralakṣaṇam॥
au3.20
ādhmānaṃ pāṇipādasya spandana phenanirvamiḥ।
tṛṇmuṣṭibandhātīsārasvaradainyavivarṇatāḥ॥
au3.21
kūjanaṃ stananaṃ chardiḥ kāsahidhmāprajāgarāḥ।
auṣṭhadaṃśāṃsasaṅkocastambhabastābhagandhatāḥ॥
au3.22
ūrdhvaṃ nirīkṣya hasanaṃ madhye vinamanaṃ jvaraḥ।
mūrchaikanetraśophaśca naigameṣagrahākṛtiḥ॥
au3.23
kampo hṛṣitaromatvaṃ svedaścakṣurnimīlanam।
bahirāyāmanaṃ jihvādaṃśo'ntaḥkaṇṭhakūjanam।
dhāvanaṃ viṭsagandhatvaṃ krośanaṃ ca śvavacchuni॥
au3.24
romaharṣo muhustrāsaḥ sahasā rodanaṃ jvaraḥ।
kāsātisāravamathujṛmbhātṛṭcchavagandhitāḥ॥
au3.25
aṅgeṣvākṣepavikṣepaśoṣastambhavivarṇatāḥ।
muṣṭibandhaḥ srutiścākṣṇorbālasya syuḥ pitṛgrahe॥
au3.26
srastāggatvamatīsāro jihvātālugale vraṇāḥ।
sphoṭāḥsadāharukpākāḥsandhiṣu syuḥ punaḥpunaḥ॥
au3.27
niśyahni pravilīyante pāko vaktre gude'pivā।
bhayaṃ śakunigandhatvaṃ jvaraśca śakunigrahe॥
au3.28
pūtanāyāṃ vamiḥ kampastandrā rātrau prajāgaraḥ।
hidhmādhmānaṃ śakṛdbhedaḥ pipāsā mūtranigrahaḥ।
srastahṛṣṭāṅgaromatvaṃ kākavat pūtigandhitā॥
au3.29
śītapūtanayā kampo rodanaṃ tiryagīkṣaṇam।
tṛṣṇāntrakūjo'tīsāro vasāvadvisragandhitā।
pārśvasyaikasya śītatvamuṣṇatvamaparasya ca॥
au3.30
andhapūtanayā cchardirjvaraḥ kāso'lpanidratā।
varcaso bhedavaivarṇyadaurgandhyānyaṅgaśoṣaṇam॥
au3.31
dṛṣṭisādo'kṣirukkaṇḍūḥ pothakījanma śūnatā।
hidhmodvegaḥ stanadveṣavaivarṇyasvaratīkṣṇatāḥ।
vepathurmatsyagandhitvamathavā sāmlagandhitā॥
au3.32
mukhamaṇḍitayā pāṇipādāsyaramaṇīyatā।
sirābhirasitābhābhirācitodaratā jvaraḥ।
arocako'ṅgaglapanaṃ gomūtrasamagandhitā॥
au3.33
revatyāṃ śyāvanīlatvaṃ karṇanāsākṣimardanam।
kāsahidhmākṣivikṣepavaktravakratvaraktatāḥ॥
au3.34
bastagandho jvaraḥ śoṣaḥ purīṣaṃ haritaṃ dravam।
jāyate śuṣkarevatyāṃ kramāt sarvāṅgasaṅkṣayaḥ॥
au3.35
keśaśāto'nnavidveṣaḥ svaradainyaṃ vivarṇatā।
nānāvarṇapurīṣatvamudare granthayaḥ sirāḥ।
rodanaṃ gṛddhragandhitvaṃ dīrghakālānuvartanam॥
au3.36
udare granthayo vṛttā yasya nānāvidhaṃ śakṛt।
jihvāyā nimnatāmadhye śyāvaṃ tālu ca taṃ tyajet॥
au3.37
bhuñjāno'nnaṃ bahuvidhaṃ yo bālaḥ parihīyate।
tṛṣṇāgṛhītaḥ kṣāmākṣo hanti taṃ śuṣkarevatī॥
au3.38
hiṃsāratyarcanākāṅkṣā grahagrahaṇakāraṇam॥
au3.39
tatra hiṃsātmake bālo mahān vā srutanāsikaḥ।
kṣatajihvaḥ kvaṇan bāḍhamasukhī sāsralocanaḥ॥
au3.40
durvarṇo hīnavacanaḥ pūtigandhiśca jāyate।
kṣāmo mūtrapurīṣaṃ svaṃ mṛdnāti na jugupsate॥
au3.41
hastau codyamya saṃrabdho hantyātmānaṃ tathāparam।
tadvacca śastrakāṣṭhādyairagniṃ vā dīptamāviśet॥
au3.42
apsu majjet patet kūpe kuryādanyacca tadvidham।
tṛṭdāhamohān pūyasya chardanaṃ ca pravartayet।
rakaṃ ca sarvamārgebhyo'riṣṭotpattiṃ ca taṃ tyajet॥
au3.43
rahaḥstrīratisaṃllāpagandhasragbhūṣaṇapriyaḥ।
hṛṣṭaḥ śāntaśca duḥsādho ratikāmena pīḍitaḥ॥
au3.44
dīnaḥ parimṛśan vaktraṃ śuṣkauṣṭhagalatālukaḥ।
śaṅkitaṃ vīkṣate rauti dhyāyatyāyāti bhītatām॥
au3.45
annamannābhilāṣe'pi dattaṃ nāti bubhukṣate।
gṛhītaṃ balikāmena taṃ vidyāt sukhasādhanam॥
au3.46
hantukāmaṃ jayeddhomaiḥ siddhamantrapravartitaiḥ।
itarau tu yathākāmaṃ ratibalyādidānataḥ॥
॥iti tṛtīyo'dhyāyaḥ॥
atha caturtho'dhyāyaḥ।
au4.1
athāto bālagrahapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au4.2
graheṣu sādhyeṣu śiśuṃ vivikte śaraṇe sthitam।
trirahnā mṛṣṭasaṃsikte sadā sannihitānale॥
au4.3
vikīrṇabhūtikusumabījapatrānnasarṣape।
rakṣoghnatailajvalitapradīpahatapāpmani॥
au4.4
vyavāyamadyapiśitanivṛttaparicārake।
purāṇasarpiṣābhyaktaṃ pariṣiktaṃ sukhāmbunā॥
au4.5
sādhitena balānimbavaijayantīnṛpadrumaiḥ।
pāribhadrakakaṭvaṅgajambūvaraṇakattṛṇaiḥ॥
au4.6
kapotavaṅkāpāmārgapāṭalīmadhuśigrubhiḥ।
kākajaṅghāmahāśvetākapitthakṣīripādapaiḥ॥
au4.7
sakadambakarañjaiśca dhūpaṃ snātasya cācaret।
dvīpivyāghrāhisiṃharkṣacarmabhirghṛtamiśritaiḥ॥
au4.8
pūtīdaśāṅgasiddhārthavacābhallātadīpyakaiḥ।
sakuṣṭhaiḥ saghṛtairdhūpaḥ sarvagrahavimokṣaṇaḥ॥
au4.9
sarṣapā nimbapatrāṇi mūlamaśvakhurādvacā।
bhūrjapatraṃ ghṛtaṃ dhūpaḥ sarvagrahanibarhaṇaḥ॥
au4.10
anantāmrāsthitagaraṃ maricaṃ madhuro gaṇaḥ।
śṛgālavinnā mustā ca kalkitaistairghṛtaṃ pacet।
daśamūlarasakṣīrayuktaṃ tad grahajit param॥
au4.11
rāsnādvyaṃśumatīvaḍhrapañcamūlabalāghanāt।
kvāthe sarpiḥ pacet piṣṭaiḥ sārivāvyoṣacitrakaiḥ॥
au4.12
pāṭhāviḍaṅgamadhukapayasyāhiṅgudārubhiḥ।
sagranthikaiḥ sendrayavaiḥ śiśostat satataṃ hitam।
sarvarogagrahaharaṃ dīpanaṃ balavarṇadam॥
au4.13
sārivāsurabhibrāhmaśiṅkhinīkuṣṭhasarṣapaiḥ।
vacāśvagandhāsurasāyuktaiḥ sarpirvipācayet॥
au4.14
tannāśayed grahān sarvān pānenābhyañjanena ca। yojayed bhūtavidyāyāṃ yānyuktāni ghṛtāni ca॥
au4.15
hastamātraṃ śucau deśe gomayenopalepayet।
tatrākṣatānāṃ cokṣāṇāṃ sthāpyaṃ pātraṃ sadakṣiṇam॥
au4.16
nirdhūmaścānalastoyaṃ gugguluḥ sarpirāhutiḥ।
śuklaṃ puṣpaṃ balirdhūpo dūrvā śvetāśca sarṣapāḥ॥
au4.17
prāṅmukho'tha śucirvaidyastrivarṇāmathavā sitām।
upaviṣṭaḥ pratisarāṃ gṛhītvā veṣṭayettayā॥
au4.18
bhūrje rocanayā vidyāṃ likhitāmaparājitām।
vidhinā sādhitāṃ bhūtaiḥ sarvairapyaparājitām॥
au4.19
lakṣmaṇādiparīvārāṃ nityānusmṛtisevitām।
lakṣmaṇā sahadevākhyā nāgadantī kaṭambharā॥
au4.20
markaṭī karkaṭī lambā bṛhatī kaṇṭakārikā।
kharanāsā mṛgorvārurmahāśvetā śatāvarī॥
au4.21
udaṅmukhasya bālasya badhnīyāttāṃ tato gale।
tadabhāve dṛḍhaṃ kṣaumasūtraṃ mantramidaṃ japan॥
au4.22
badhnāmyahaṃ pratisarāṃ namaskṛtvā svayambhuve।
bālānāṃ rakṣaṇārthāya śivāṃ pūrvarṣinirmitām॥
au4.23
indro'numanyatāṃ tubhyaṃ ye ca tasyānucāriṇaḥ।
vajrāśanidharā bhūtā meghavṛndānusāriṇaḥ॥
au4.24
airāvataskandhagataṃ ye'nuyānti purandaram।
yamo vaivasvato rājā ye ca tasyānucāriṇaḥ॥
au4.25
meṣasūkarasiṃhoṣṭrakharavājisamānanāḥ।
kālā kālāyasaiḥpāśaiḥstabdhākṣā bhrukuṭīmukhāḥ॥
au4.26
śaktimudgarahastāśca khaḍgapāśadharāśca ye।
pāśabhṛdvaruṇo rājā toyabhūḥ sāgarālayaḥ॥
au4.27
śāradābhraghanākārā ye ca tasyānucāriṇaḥ।
mahormimantaṃ vegena kṣobhayanti saritpatim॥
au4.28
dhanādhipo vaiśravaṇaḥ sarvayakṣādhipo vibhuḥ।
nānākārāśca ye bhūtāstasyaivānucarāḥ sadā॥
au4.29
ādityā vasavo rudrā marutaścāśvināvapi।
ete sarve'numanyantāmimāṃ pratisarakriyām॥
au4.30
dīrghamāyurarogaṃ ca tava dāsyanti svasti te।
svasti te bhagavān brāhmā svasti nāradaparvatau॥
au4.31
svasti vedāśca yajñāśca agnīṣomau ca svasti te।
svasti te śrīrdhṛtiḥkīrtirlakṣmīrmedhā kṣamā dyutiḥ॥
au4.32
svasti tuṣṭiśca puṣṭiśca vapurdrīrbuddhireva ca।
svasti rudro viśākhaśca skandaḥ śaktidharaśca te॥
au4.33
svasti dhātā vidhātā ca suparṇaśca mahābalaḥ।
svasti devāśca yakṣāśca mā ca te pāpamāgamat॥
au4.34
durvyādṛtāni dusvapnaṃ manasā cintitāni ca।
duṣṭādīnāṃ bhayakṛto vācaḥ pratihatā mayā॥
au4.35
rakṣā pratisarā tubhyaṃ baddheyaṃ pāpaghātinī।
nirvṛtastvaṃ nirudvego jīva varṣaśataṃ sukhī॥
au4.36
apūpapūpasaṃyāvasvastikālopikādayaḥ।
pāyaso miśrakaḥ siddho guḍapūro haridrakaḥ॥
au4.37
kṛsaro yāvakaḥ kṣaudraṃ palalaṃ lavaṇaṃ haviḥ।
dadhikulmāṣaniṣpāvo rakto bhūtaudanaḥ payaḥ॥
au4.38
pakvāmamāṃsarudhiramatsyasaktu surāsavāḥ।
gandhaṃ mālyaṃ phalaṃ hema dhūpaḥ sapurakunduruḥ॥
au4.39
surasārjakanirguṇḍīkusumaṃ ca sapallavam।
baliḥ suśastairdeyaḥ syād bhavanasya caturdiśam॥
au4.40
catuṣkacaityatripathadevāyatanagopure।
rekhāvṛkṣodapāne ca sandhyayordīpavān niśi॥
au4.41
athāpatitagovarcaḥ pralipte darbhasaṃstṛte।
vṛtte vā caturasre vā maṇḍale kusumojvale॥
au4.42
nānāgrahaparīvāraṃ bhiṣagbhūtapatiṃ likhet।
taṃ prati prāṅmukho vidyāṃ paṭhannupaharet balim॥
au4.43
namovimārakasya।
namaḥ kumāraṅgāya।
namaḥ saptānāṃ mātṝṇām।
namaḥ skandāya।
eṣa parigrahamantraḥ।
mātṝṇāmāvāhanaṃ ca।
hilihilinimāpaṭalini svāhā।
anena saptakṛtvaḥ parijapitena pānīyacalukenātmābhyukṣayitavyaḥ।
evamātmarakṣā kṛtā bhavati॥
au4.44
grahāṇāṃ sannidhānāya baleśca pratipattaye।
satyasādhanasaṃyuktamimaṃ mantraṃ paṭhedanu॥
au4.45
prajāpatau ca yat satyaṃ yat satyamamareśvare।
dharmarāje ca yat satyaṃ yacca satyaṃ tapasviṣu॥
au4.46
dhanādhite ca yat satyaṃ yacca satyaṃ jalādhite।
yat satyamagnihotreṣu satyaṃ yacchrotriyeṣu ca॥
au4.47
pativratāsu yatsatyamīśvare ca mahātmani।
etaistu satyasamayairguhyakāḥ satyavādinaḥ॥
au4.48
darśayadhvaṃ svarūpāṇi satyaṃ rakṣata sarvataḥ।
āmantritā mayā saumyāḥ saumyarūpāḥ pratīcchatā॥
au4.49
baliṃ copahṛtaṃ sarvaṃ sarve kaumārakā grahāḥ।
darśayadhvaṃ svarūpāṇi baliśca pratigṛhyatām॥
au4.50
tataścānu paṭhedenāṃ kulavidyāṃ samāhitaḥ।
aulā nīlā khalā kālā nakulā grahakārikā॥
au4.51
senā susenā mātā ca mahāsenā yaśasvinī।
kṛtamālākṣataśirā etāstu grahamātaraḥ॥
au4.52
kumāravacanācchīghraṃ pramuñcantu śiśuntvimam।
kālakalpā jvalacchaktiḥ kiṅkiṇījālabhūṣitā॥
au4.53
kumāravacanāddūtī samprāptā mucyatāṃ śiśuḥ।
patākā kukkuṭaḥ chatraṃ ghaṇṭābarhadharaḥ śikhī॥
au4.54
śarastambhaśca te mudrā mucyatāṃ mātaraḥ śiśuḥ।
gandhaṃ dhūpaṃ ca mālyaṃ ca kumāraste prayacchati॥
au4.55
na sthātavyaṃ tadāghrāya svāṃ gatiṃ gaccha mā ciram।
dhātryaḥ sarvāḥ kumārasya saṅgatā gandhamādane॥
au4.56
raktadhvajapatākasya raktāṃśukanivāsinaḥ।
kumārasyālayaṃ tatra yāta bālaṃ vimuñcata॥
au4.57
ṣammukho dvādaśākṣo vai tasmin kāle vṛto varam।
vīraḥ kumārādhipatistava putro'bhiṣicyatām॥
au4.58
brāhmaṇo brāhmaṇānāntu sarvavedavidāṃ varaḥ।
yakṣarākṣasanāgānāṃ gandharvāsurayorapi॥
au4.59
piśācabhūtasaṅghānāṃ vyādhīnāṃ ca sa īśvaraḥ।
ājñāpayati vaḥ skando gamyatāṃ gandhamādanam॥
au4.60
graho yaḥ kopayedājñāṃ kumārasya yaśasvinaḥ।
sthānāt cyutaḥ sa vai kṣipraṃ bāhyaḥ pariṣado bhavet॥
au4.61
baleranantaraṃ kuryāddhomamabhyarcya pāvakam।
puṣpairbhakṣyaiśca vividhaiścaruṇā lohitaistathā॥
au4.62
gandhairgugguludhūpaiśca samidhaḥ khadirādatha।
śatamaṣṭottaraṃ havyamathavā candanadrumāt॥
au4.63
agnidaṇḍaṃ pravakṣyāmi sarvagrahavimokṣaṇam।
brahmaṇyantvanalaṃ devaṃ havyakavyapratīcchakam॥
au4.64
devānāṃ prāṅmukhaṃ svastisvāhāpaharatidrutam।
sahasravidyo dahanaḥ pāvakaḥ sarvabhakṣaṇaḥ॥
au4.65
tvaṃ hi yajñaśca yūpaśca tvaṃ hi dharmavatāṃ gatiḥ।
hiraṇyaretā devastvaṃ tvaṃ hi vedavidāṃ gatiḥ॥
au4.66
durvṛttānāṃ vināśāya tvaṃ samutpāditaḥ suraiḥ।
dahasaṅgrahadevatvamidaṃ duṣṭasya nigraham॥
au4.67
agnaye svāhā।
mahāgnaye svāhā।
tvaṃ hi śāntikaro vahnistvaṃ mārutaharodanaḥ।
haripradhānagatirāsīdimaṃ nigṛhya guhyakamutsādaya tejasā tvaṃ mama vaśyaṃ ca taṃ kuru duṣṭagrahanivāraṇaṃ sarvopadraveṣu ca॥
au4.68
tvayā kṛtena homena śīghraṃ śāntiḥ prajāyate।
āyāhi vahne devānāṃ tvaṃ hi vaktraṃ purātanam।
tena satyena deveśa imaṃ sādhaya me graham॥
au4.69
namo'stute havyavāhana daṇḍaṃ pradarśaya daha daha darśa darśa teja teja moṭaya moṭaya apasmāramudghāṭaya kumāra piśācarevatīrodanatrāsana vitrāsana kampana utkampana vijṛmbhaṇa devayakṣagandharvabhūtanāgarākṣasasantajana daṇḍanāvidhūsārayabhagavannagnidaṇḍa agnivīrya namastejasāsvenatyaktamutsādaya svāhā।
bhūrbhuvassvaḥ svāhā।
dīptatejase svāhā।
havyavāhanāya svāhā।
yamāya svāhā।
naśyantyanena homena samastā bālakagrahāḥ॥
au4.70
tatrāgnāvaruṇe tāmre taptahemasamārciṣi।
tārāvaidūryasadṛśe śaśividyutsamaprabhe॥
au4.71
ghṛtamaṇḍābhavarṇe vā gandhena ca ghṛtopame।
ketakotpaladadhyābhe druvamārogyamādiśet।
anārogyaṃ tu nīle'gnau kapile bhasmaniṣprabhe॥
au4.72
kṛṣṇe kapote durgandhe matsyapūyāsragandhike।
vacālaśunagandhābhe visre kardamagandhike॥
॥iti caturtho'dhyāyaḥ॥
atha pañcamo'dhyāyaḥ।
au5.1
athātaḥ snapanādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au5.2
saritsaṅgamagotīrthagajendraskandhagokule।
catuṣpathe ca snapayed bālaṃ sastanyamātaram।
śmaśāne dīrgharogārtaṃ mṛtāpatyāṃ ca yoṣitam॥
au5.3
dūrvākṣīridrumavatī prāgudakpravaṇā mahī।
snigdhanīrujapuṣpāḍhyapādapā snapane śubhā॥
au5.4
revatīśravaṇasvātīprājāpatyottaraindave।
puṣye mūle ca bālasya snānaṃ parvadineṣu ca॥
au5.5
caturhastāṣṭahastaṃ vā dvātriṃśaddhastameva vā।
nalvamātrapramāṇaṃ vā trivarṇaṃ maṇḍalaṃ likhet॥
au5.6
gocarmacāpeṣumitastrividho nalva ucyate।
caturasraṃ caturdvāraṃ patākābhiralaṅkṛtam।
ākīrṇaṃ parito dūrvāsiddhārthakayavāṅkuraiḥ॥
au5.7
kramāt prācyādiṣu likhed gajārūḍhaṃ purandaram।
dharmarājaṃ mahiṣagaṃ cakrāhvasthamapāṃ patim॥
au5.8
dhanadaṃ ca gadāpāṇiṃ yamasthānamatītya ca।
mātṛsthānaṃ likhettasmin savṛṣaṃ nandikeśvaram।
savadhvanucaraṃ cādau mṛnmayaṃ ca vināyakam॥
au5.9
atītya varuṇāvāsaṃ sahasrāraṃ niveśayet।
viṣṇupraharaṇaṃ cakraṃ sarvavighnanivāraṇam॥
au5.10
surayakṣeśayormadhye padmahastālayāṃ śriyam।
nandyāvartāṅkuśādarśamatsyasvastikatoraṇam॥
au5.11
śaṅkhaṃ ca dakṣiṇāvartaṃ śrīvatsaṃ mālyadāma ca।
indrādīnāṃ parīvāramaiśānyādi vidikṣuca॥
au5.12
lambodarī lambabhujā lambakarṇī ca rākṣasī।
indradvāre niveśyāḥ syuryamadvāre pralambinī।
lambakeśyappatidvāre kaubere lambanāsikā॥
au5.13
ṣaṭkīlānāyasānkuryātsapta trailohikān bhiṣak।
dvau cātra khādirau śaṅkū candanāmbusamukṣitau॥
au5.14
aṣṭau ghaṭāḥ ṣoḍaśa vā dvātriṃśadviguṇā api।
svastikāṅkāḥ pravālābhā raṅgairaśleṣakaiḥ kṛtāḥ॥
au5.15
yathārhauṣadhasaṃyuktaśucitoyaprapūritāḥ।
kṣīrivṛkṣapalāśābjagandhamālyopaśobhitāḥ।
maṇḍalasya caturdvāre kartavyāḥ suniveśitāḥ॥
au5.16
pūrveṣu prakṣipeddhema tataśca maṇimauktikam।
apareṣvauṣadhībījānudakṣvakṣatasarṣapān॥
au5.17
mṛdaḥ pavitrā rakṣoghnīrāhareta surālayāt।
hastiśālāśvaśālābhyāṃ śṛṅgāṭakacatuṣpathāt॥
au5.18
valmīkāgrānnadītīrādveśyākośanṛpālayāt।
guptidvārāt samudrācca samiddhaṃ cāgnimāharet॥
au5.19
samidhaḥ kṣīrivṛkṣāṇāṃ gandhamālyaṃ ghṛtaṃ madhu।
akṣatāṃstaṇḍulānalājānpañcavarṇaudanaṃtilān॥
au5.20
tato madhyasthite padme saha dhātryopaveśayet।
bālamaudumbare pīṭhe pālāśe vāpyudaṅmukham।
āstṛte haritairdarbhairna tu prācyādidiṅmukham॥
au5.21
udāhariṣyate mantro yaḥ skandabalikarmaṇi।
juhuyāttena tatrāgnimudīcyāṃ sthāpitaṃ diśi॥
au5.22
trirātropoṣito vaidyaḥ śuklavāsā jitendriyaḥ।
sarṣapākṣatayuktābhirmṛdbhirgātrāṇi mārjayan॥
au5.23
yathoditābhiḥsnapayetghaṭaiḥprācyādidiksthitaiḥ।
kramāt pradakṣiṇotkṣiptaiḥ tatra mantraṃ prayojayet॥
au5.24
amṛtāt pūrvamutpannamimaṃ te kalaśaṃ śubham।
dadātu bhagavānindro vijayaṃ nāma nāmataḥ॥
au5.25
raktapītāmbaradharairbhūtairbahubhiranvitaḥ।
rākṣasoragagandharvapiśācaiścānusevitaḥ॥
au5.26
vajraghaṇṭāśanidharairmeghaiśca vividhasvanaiḥ।
devasaṅghaiḥ parivṛto gajendraskandhasaṃśritaḥ॥
au5.27
ebhiḥ sārdhaṃ mahānindraḥ snapanaṃ tenumanyatām।
pūrvadvāre sthitaṃ divyaṃ vajramindrājñayā śubham॥
au5.28
tava sarvāṇi pāpāni nihantā cāparājitaḥ।
indrāya namaḥ svāhā।
indrāṇyai namaḥ svāhā।
aparājitāya svāhā।
meghādhipataye svāhā।
devādhipataye svāhā।
śatakratave svāhā॥
au5.29
dvitīyaṃ kalaśaṃ puṇyamādityasadṛśaprabham।
yamo dadātu bhagavān vaijayantaṃ tu nāmataḥ॥
au5.30
kṛṣṇāñjananibhirghoraiḥ kṛṣṇāmbaradharaistathā।
vṛtaḥ karālairvikṛtai rākṣasairugravikramaiḥ॥
au5.31
śmaśānāraṇyanilayairmṛtavastrāntrabhūṣaṇaiḥ।
tvagasthimajjamāṃsādaiḥ pretairbahubhirāvṛtaḥ॥
au5.32
dharmarājo yamaḥ śrīmān satyasandho mahātapāḥ।
divyaṃ mahiṣamāruhya snapanaṃ tenumanyatām॥
au5.33
dakṣiṇadvārasaṃsthaste yamadaṇḍaḥ pratāpavān।
duḥsvapnaṃ duṣkṛtaṃ pāpaṃ sarvamadya haniṣyati॥
au5.34
yamāya namaḥ svāhā।
yamadaṇḍāya namaḥ svāhā।
mahiṣavāhanāya svāhā।
pretādhipataye svāhā।
dharmādhipataye svāhā।
vaijayantāya svāhā॥
au5.35
jayantaṃ jayavṛdhyardhaṃ tṛtīyaṃ kalaśaṃ śubham।
dadātu madhurājaste bhagavān varuṇaḥ svayam॥
au5.36
śvetamālyāmbaradharaiḥ śvetagandhānulepanaiḥ।
gandharvaiḥ pannagendraiśca bhagavānanuśobhitaḥ॥
au5.37
tīrthakūpanadīvṛkṣaniṣkuṭodyānavāsibhiḥ।
prabalaiḥ kāpilairmuṇḍairvikaṭairvāmanaistathā॥
au5.38
vṛtaḥ pariṣadairbhūtaiḥ pāśamudgarapāṇibhiḥ।
ebhiḥ sahādya bhagavān varuṇastvābhiṣiñcatu॥
au5.39
varuṇasya mahāpāśopyaparadvāramāśritaḥ।
tava pāpaṃ nihantvāśu sarvavighnanivāraṇaḥ॥
au5.40
varuṇāya namaḥ svāhā।
śvetāmbaradharāya svāhā।
makaravāhanāya svāhā।
jayantāya svāhā॥
au5.41
caturthaṃ kalaśaṃ puṇyaṃ pradhānamaparājitam।
dhaneśvaro mahābāhuḥ prayacchatvalakādhipaḥ॥
au5.42
citramālyāmbaradharauścitragandhānulepanaiḥ।
citramadyamadonmattairyakṣaiḥ samupasevitaḥ॥
au5.43
muditodgītagandhairvaiḥ sevitaścāpsarogaṇaiḥ।
sa te vaiśravaṇaḥ śrīmān snapanantvanumanyatām॥
au5.44
sarvavyādhiharā dīptā dvāramuttaramāśritā।
gadā te nāśayatvadya sarvapāpaṃ diśo daśa॥
au5.45
dhanādhipataye svāhā।
gadāpāṇaye svāhā।
aparājitāya svāhā।
citrāmbaradharāya svāhā॥
au5.46
āpaḥ pavitraṃ lokesminnāpo vai paramaṃ śuciḥ।
āpo vai devatāḥ sarvā āpastvāmabhiṣicyatām।
brahmābrahmarṣibhiḥ sārdhaṃ bhagavāṃstvābhiṣiñca tu॥
au5.47
svāhā।
sāṅgopāṅgāstathā vedāḥ kīrtirlakṣmīḥ sarasvatī।
bālā dākṣāyaṇī sītā sāvitrī saramā dyutiḥ।
ākāśagaṅgā gaṅgādyā mahānadyo mahodadhiḥ॥
au5.48
nadīnāṃ saṅgamāstīrthā nirjharāḥ sāgarāstathā।
merurmahendro himavān jagacca sthāvaratrayam॥
au5.49
skandādayo grahāścaiva toṣitā balikarmaṇā।
adya tvāmabhiṣiñcantu nīrujo bhava dāraka॥
au5.50
namo bhagavate pitāmahāya।
oṃ maṃ oṃ maṃ lmi lmi libhuk libhuk lipibhavanebhyaḥ svāhā॥
au5.51
namo bhagavate rudrāya hilimili, melli, melli, velli velli, mmilimmili svāhā॥
au5.52
rākṣasāca palāyantu bhūtāśca trastamānasāḥ।
mṛtāśanā mahājihvāstathā vighnavināyakāḥ॥
au5.53
namo bhagavate kumārāya pili, pili, khilli, khilli, khiṇi, khiṇi, svāhā॥
au5.54
puṣkaraṃ puṣkarāraṇyaṃ naimiṣaṃ ca tathā gayā।
prabhāsaṃ pravaraṃ tīrthaṃ tathā piṇḍārakāhvayam।
tīrthānyetāni sarvāṇi abhiṣiñcantu svasti te॥
au5.55
namo bhagavatībhyo mahāyogīśvarībhyo।
niminimi menumenu turuturu svāhā॥
au5.56
yāśca jātāpahāriṇyo rākṣasyo vikṛtānanāḥ।
api tā nihatāḥ sarvā yāścānyāḥ pāpacintakāḥ॥
au5.57
satīnāṃ kapilānāṃ ca siddhānāṃ caiva tejasā।
tejasā carṣiviprāṇāṃ mayādya snapito bhavān॥
au5.58
prabhurmṛtyuralakṣmīśca kālarātriśca sārathiḥ।
lambā ca lohaśaṅkuśca pūtanā kūṭapūtanā।
aśubhaṃ yacca te kiñcit sarvaṃ pratihataṃ mayā॥
au5.59
ādityā vasavo rudrā aśvināvauṣadhīgaṇāḥ।
gāvontarikṣaṃ sandhye ca nakṣatragrahavatsarāḥ॥
au5.60
viśvāvasuśca hāhā ca nāradastumburustathā।
dhanvantariragastyaśca susnātaṃ pradiśantu te॥
au5.61
snāto dvijabhiṣagbhṛtyānyathāvibhavamarcayet।
māṃsavyavāyāhaḥsvapnān pañcarātraṃ vivarjayet॥
au5.62
snapanaṃ pāpmajit puṇyaṃ nīrujāmapi puṣṭikṛt।
rogiṇāṃ sarvarogaghnaṃ vandhyānāmapi putradam॥
au5.63
vidhinā vidhihīnantu savaidyaṃ hanti bālakam।
naitadaśraddadhānāya yojyaṃ nānupasīdate॥
au5.64
pūtīkarañjatvakpatraṃ kṣīribhyo barbarādapi।
tumbīviśālāralukaśamībilvakapitthataḥ॥
au5.65
sthālyāmutkvāthya tattoyaṃ bālānāṃ snapanaṃ śivam।
rātrau prasuptalokāyāṃ puṣṭidaṃ sarvarogajit॥
॥iti pañcamo'dhyāyaḥ॥
atha ṣaṣṭho'dhyāyaḥ।
au6.1
athātaḥ pratyekagrahapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au6.2
skandagrahe guggulvelavālukamanaśśilāharitālamañjiṣṭhośīrarāsnāgarudevadāruśrīveṣṭakahareṇūgirikadambakacandanaiḥ ślakṣṇapiṣṭaiḥ pradeho vātaharavṛkṣapatrakvāthena kavoṣṇena pariṣekasteṣāmeva ca mūlakvāthe sarvagandhasurāmaṇḍakaiḍaryāvāpavattailaṃ vipakvamabhyaṅgaḥ॥
au6.3
bṛṃhatīdvayadvipurnanavareṇukopakulyāmustakhadiravacāśaṅkhanābhisaralasarpasugandhāsurāhvakalkavipakvaṃvā॥
au6.4
kṣīrivṛkṣakaṣāyeṇa kṣīreṇa ca siddhamardhapalikaiśca piṣṭaiḥ sārivādvikākolīdvibalāṃśumatīdvayahastikarṇaparṇairghṛtaprasthaṃ pānam॥
au6.5
rāsnādevadārvanyatarakalkena vā sakṣīraṃ sādhitaṃ sarpiḥ॥
au6.6
vacākākādanīsarpakañcukasarṣapairuṣṭrājāvyaśvagoromabhiśca saghṛtairdhūpaiḥ।
siddhārthakasarjarasakuṣṭhahiṅguguggulubhirvā॥
au6.7
somavallīndravallīśamībilvavṛndākamṛgādinīmūlāni sūtreṇa grathitāni kaṇṭhena śirasā vā dhārayet॥
au6.8
raktamālyānulepanavastrapatākāmaṇibījairvividhaiśca bhakṣyaiḥ sadadhighṛtamadhulājakulmāṣamāṃsamatsyasurāsavaṃ samayūrakukkuṭaṃ saghaṇṭākaṃ saśūrpavyajanaṃ ca kumāragrahe raktaudanena balimupoṣito nivedayet॥
au6.9
tatra ca rātrāvagniṃ jvālayitvā mantramimaṃ paṭhan madhusarpiṣā juhuyāt॥
au6.10
agnaye kṛttikābhyaśca svāhā svāheti cāntataḥ।
namaḥ skandāya devāya grahādhipataye namaḥ॥
au6.11
śirasā tvābhivandehaṃ pratigṛhṇīṣva me balim।
nīrujo nirvikāraśca śiśurbhavatu sarvadā॥
au6.12
sarveṣveva graheṣu trikālamagniṃ pūjayettarpayecca।
viśeṣataḥ skandagrahe trirātraṃ ca rātrau rātrau gāyatryabhimantritodakena catvare dhātrīkumārayoḥ snapanamācaret॥
au6.13
trikālaṃ ca mantreṇānena bālamapamārjayet pratisarāṃ ca badhnīyāt॥
au6.14
tapasāṃ tejasāṃ caiva yaśasāṃ vapuṣāṃ tathā।
vidhātā yo'vyayo devaḥ sa te skandaḥ prasīdatu॥
au6.15
grahasenāpatirdevo devasenāpatirvibhuḥ।
devasenāripuharaḥ pātu tvā bhagavān guhaḥ॥
au6.16
devadevasya mahataḥ pāvakasya ca yaḥ sutaḥ।
gaṅgomākṛttikānāṃ ca sa te śarma prayacchutu॥
au6.17
raktamālyāmbaraḥ śrīmān raktacandanabhūṣitaḥ।
raktādityavapurdevaḥ pātu tvā krauñcasūdana iti॥
au6.18
viśākhe skandagrahokto vacākuṣṭhānvitaḥ pradeho golomībilvaśirīṣamustasurasādikvāthena pariṣekaḥ।
sarpasugandhādevadārukuṣṭhamustākalkena sagomūtrabastamūtreṇa siddhaṃ tailamabhyaṅgaḥ॥
au6.19
kṣīrivṛkṣakaṣāyeṇa jīvanīyagarbhaṃ sapayaskaṃ sarpiḥ siddhaṃ pānam।
jīvakarṣabhakṣīriṇībṛhatīharidrāṃśumatīdvayamadhukairvā vidārīdvayatavakṣīrīmṛdvīkāmadhukarāsnānīlotpalakandavacāvyoṣairvā॥
au6.20
gṛddhrolūkapurīṣavṛṣabharomakeśahastinakhairghṛtāktairdhūpaḥ।
anantākukkuṭīmarkaṭībimbīsamaṅgāśvetagirikarṇīkāḥ pūrvoktāni ca pūrvavaddhārayet॥
au6.21
pakvāmamāṃsarudhiradadhivāruṇīyukto vaṭavṛkṣe baliścatuṣpathe snānam।
mantraśca॥
au6.22
skandāpasmārasaṃjño yaḥ skandasya dayitaḥ sakhā।
viśākhasaṃjñaḥ sa śiśoḥ śivostu vikṛtānanaḥ॥
au6.23
naigameṣe viśākhoktaḥ pradehognimanthavaruṇanalarohiṣapūtīkapāribhadrakaiḥ pariṣeko dhānyāmlena sabījena guggulvaśvagandhāsarṣapośīraśvetākuṣṭhaśatāhvāvipakvaṃ tailamabhyaṅgaḥ॥
au6.24
daśamūlakvāthe madhuraskandhagarbhaṃ sakṣīraṃ sarpiḥ pānam।
sarpagandhābastanakharomabhirdhūpaḥ।
sarpagandhābastagandhātumbīmṛgorvāruśatāvarīsahadevāpunarnavabījāni dhārayet॥
au6.25
vicitramālyaphalaśuklavilepanaudanadadhighṛtaguḍakṣīrairmahāpathe kṣīridrume vā baliḥ।
nadītīre snānam mantraśca॥
au6.26
ajānanaścalākṣibhrūḥ kāmarūpī mahāyaśāḥ।
bālaṃ bālahito devo naigameṣo'bhirakṣatu॥
au6.27
svāhā।
śvagrahe gavākṣībrahmadattābṛhatīdvayasārivāddrīverakuṣṭhabhūmikadambasurasamañjarīkaravīrapuṣpaiḥ pradehaḥ।
mayūro lūkāśvamahiṣīpurīṣaromabhiśca।
bilvairaṇḍanaktamālāralukapatrakvāthaḥ pariṣekaḥ॥
au6.28
vayasthāśatāvarīsārivāpayasyairaṇḍasahadevātrikaṭukakalkakṣīrasiddhaṃ tailamabhyaṅgaḥ।
tathaiva ca ghṛtaṃ pānam।
gobastamūtrabhāvitaśuṣkamatsyacūrṇo niśīthe dhūpaḥ॥
au6.29
vacāvayasthābrāhmījaṭilāgolomīlambāpūtanākeśīgirikadambakekaiṣīkāsahadevīrdhārayet॥
au6.30
saghṛtasurāmāṃsadadhirudhirapalalaścatvare baliḥ।
saṅkarakūṭe snānam।
mantraśca॥
au6.31
rakṣārthaṃ kārtikeyasya kṛttikomāgniśūlibhiḥ।
yosau śvavigrahaḥ sṛṣṭaḥ sa devastvābhirakṣatu॥
au6.32
svāhā।
pitṛgrahe pūrvoktaḥ pradeho vacāvayasthājīvantīdhātakīpriyaṅguguggulurāsnāmanaśśilālairvā।
vacādibhireva siddhaṃ tailamabhyaṅgaḥ॥
au6.33
bilvakapitthakarañjatarkārīsurasapāṭalīvaraṇapāribhadrakapārijātamātuluṅgapatrakvāthena rātrau pariṣeko bilvādibhireva ca tailaṃ surābastamūtrayuktaṃ sādhitamabhyaṅgaḥ॥
au6.34
triphalāṃśumatīdvayapayasyāmadhukakalkena daśamūlaniryūhe sakṣīraṃ sarpiḥ pakvaṃ pānam।
devadārubhārṅgīviḍaṅga candanakākolīdvayajīvakarṣabhakairvā sakṣāraiḥ॥
au6.35
lakṣmīpurakuṣṭhagolomījaṭilogragandhābhiḥ siddhaṃ tailaṃ nāvanam।
ebhireva ca surāpiṣṭairlepaḥ॥
au6.36
gṛddhrolūkavānararomāṇi saghṛtāni tatpurīṣaṃ vā suptajane dhūpo vacādibhirvā pradehoktaiḥ pūrvokto vā।
pūrvoktā eva ca dhārayet॥
au6.37
surāsavaguḍāpūpapiṣṭatilakṛtabhakṣo vṛkṣamūle savṛṣabhaḥ kāñcanākṣiyugayuktaḥ svayaṃ pitrā kumārasya nirvāpaṇīyo baliḥ।
kṣīrivṛkṣasamīpe snānam।
mantraśva॥
au6.38
yaḥ pitā sarvabālānāṃ grahāṇāṃ pūjito varaḥ।
vṛkṣamūle kṛtāvāsaḥ sa tvāṃ pātu pitā sadā॥
svāhā॥
au6.39
śakunyāṃ madhukadrīberośīrasārivāpadmakotpalamañjiṣṭāloddhrapriyaṅgugairikaiḥ pradehaḥ।
surāmūtrapiṣṭairvā lodhrayaṣṭīmadhukamañjiṣṭhāharītakīdevadārubhirvraṇoktāśca pradehāḥ।
vetasāmlakapitthaiḥ sapañcamūlairvā।
śuktiśaṅkhaśambūkabhasmamañjiṣṭhābhayāmadhukaistailaṃ pakvaṃ vraṇaropaṇam॥
au6.40
kṣīritarubhiḥ pariṣeko mārkavamūlakāmalakītvakpatrapriyaṅgumanaśśilālailādvayayaṣṭīkramukalodhradhātakīsārivāñjanotpalapataṅgasamaṅgādviharidrāmāṃsīmañjiṣṭhācandanapadmakasuvarṇagaurikaistailaṃ sapayaskaṃ pakvamabhyaṅgo grahahā vraṇaropaṇaśca॥
au6.41
arjunaphalalodhramadhukodumbaravacācūrṇaṃ kṣaudrayukto mukhapāke mukhodgharṣaḥ।
viśākhoktaṃ sāpaḥ pānam।
skandokto dhūpaḥ।
kākapicchena vā gobālogragandhārakṣoghnaghṛtamayūracandrakairvā॥
au6.42
kaṭambharākukkuṭīmarkaṭīlambāsahadevīhrīberośīrāṇi dhārayet।
nāgadantī lakṣmaṇābṛhatīdvayamṛgorvāruśatāvarīsahadevyo vā॥
au6.43
tilataṇḍulamatsyamanaśiśalāharitālasampṛktastilapiṣṭakṛtaśakunikaiḥ karañje balirniṣkuṭe snānam।
mantraśca॥
au6.44
antarikṣacarā devī sarvālaṅkārabhūṣitā।
ayomukhī tīkṣṇatuṇḍā śakunī te prasīdatu॥
au6.45
durdarśanā mahākāyā piṅgākṣī bhairavasvarā।
lambodarī śaṅkukarṇī śakunī te prasīdatu॥
au6.46
pūtanāyāṃ hiṅguvacāgirikadambakuṣṭhailādvayasurāhvaiḥ pradehaḥ।
kapitthaśirīṣanyagrodhabilvairaṇḍabakuladhava vaṃśāgnimanthapatrakvāthaḥ sarvagandhodakayuktaḥ pariṣeko varaṇakaṭvaṅgāsphotakapotavaṅkāpāribhadradairvā॥
au6.47
kuṣṭhasarjarasavacāgolomīvayasthāmanaśśilālaistailaṃ sādhitamabhyaṅgaḥ।
madhurauṣadhaiḥ sādhitaṃ sarpiḥ pānam।
elādvayakuṣṭhavacāhiṅgudevadārugirikadambakairdhūpaḥ।
bimbīguñjākākādanīnadravāruṇīcitrapalā dhārayet॥
au6.48
vicitramālyamatsyodanakṛsarapalalavān baliḥ saṅkarakūṭe।
tadvaccharāvasampuṭasthaḥ śūnyagrahe caturdiśaṃ prakṣepyaḥ।
tatra cocchiṣṭena srapanam।
mantraśca॥
au6.49
malināmbarasaṃvītā malinā rūkṣamūrdhajā।
śūnyāgārāśrayā devī dārakaṃ pātu pūtanā॥
au6.50
durdarśanā mahākāyā karālā meghakālikā।
bhinnāgārāśrayā devī dārakaṃ pātu pūtanā॥
au6.51
śītapūtanāyāṃ pūtanoktaḥ pradeho dhāraṇīyāni ca।
varaṇakapitthatulasīpāśikāvaṃśībilvapāṭalīnandībhallātakapatraniryūheṇa pariṣekaḥ॥
au6.52
mustāmaradārukuṣṭhasarpagandhairgobastamūtrayuktaṃ tailaṃ vipakvamabhyaṅgaḥ।
kāśmaryapṛśniparṇīlodhramadhukairmadhuravargeṇa ca samakṣīraṃ sarpiḥ śṛtaṃ prāśyamānaṃ śītapūtanāṃ chardihidhmākāsaśvāsāṃśca śamayati॥
au6.53
sātisārāyāṃ tu khadirapalāśasarjārjunarohiṇītvakkvāthena tulyapayaḥ sarpiḥ।
gṛdhrolūkaviḍbastagandhāhinirmokanimbapatrairdhūpaḥ।
jīrṇagocarmasarṣapabhikṣusaṅghāṭīsarpakañcukairvā॥
au6.54
mudgaudanaprāyo jalāśayasamīpe balistatraiva ca snānam।
mantraśca॥
au6.55
mudgaudanāśanā devī surāśoṇitapāyinī।
jalāśayālayaratā pātu tvā śītapūtanā॥
au6.56
andhapūtanāyāṃ sarvagandhaiḥ saśirovaktrasya pradehaḥ।
varuṇāsphotapāribhadrakavṛkṣādanīnāgabalāgairikaśatāvarībhiḥ pariṣekaḥ।
haritālamanaśśilākuṣṭhasarjarasasurāsauvīrakasaṃskṛtaṃ tailamabhyaṅgaḥ॥
au6.57
syandanasyonākakāśmaryakhadirakuṣṭhairmadhuravargeṇa ca kṣīrivṛkṣakaṣāye sakṣīraṃ śṛtaṃ ghṛtaṃ madhuyuktaṃ cakṣuḥkāmopasṛṣṭānāṃ prāśaḥ।
chardikāsātīsāravatāṃ tu tadeva pippalīpippalīmūlasālaparṇībṛhatīkalkopetam॥
au6.58
rakṣoghraruṣkarasarjarasamadhubhirdhūpaḥ।
jīrṇābhikṣusaṅghāṭīkṛkavākupurīṣāhitvakkeśacarmabhirvā॥
au6.59
anantā kukkuṭī markaṭī bimbīrdhārayet।
tumbī citraphalāmṛgorvārujālinīkākādanīrvā॥
au6.60
pakvāmamāṃsaśoṇitaiścatuṣpathe balirgṛhe snānam।
mantraśca॥
au6.61
karālā piṅgalā muṇḍā kaṣāyāmbaravāsinī।
devī bālamimaṃ prītā pālayatvandhapūtanā॥
au6.62
mukhamaṇḍitikāyāṃ vāruṇyā ślakṣṇapiṣṭaiḥ sarvagandhairlepaḥ।
bilvairaṇḍakapitthāgnimanthavaṃśīkuberākṣīpatrakvāthena pariṣekasteṣāmeva ca svarasena madhukavājigandhāgarbhamaikadhyaṃ tailaṃ vasā ca pakvamabhyaṅgaḥ॥
au6.63
hrasvapañcamūlamadhuravargasiddhaṃ ghṛtaṃ samadhuśarkaraṃ prāśaḥ।
pāṭhāketakasūcīnimbaphalapippalīviḍaṅgaharītakībhasmavacācorakacūrṇo vā madhusarpirbhyām।
ṛkṣaromamaṣīpāṭhāmaricapippalīcūrṇo vā devadārubhasmayukto mūrvāvyoṣamustarāsnāgirikadambakāśvagandhācūrṇo vāśokarohiṇīcūrṇo vā।
ebhireva ca vipakvamājaṃ ghṛtaṃ payo vā pibet॥
au6.64
ebhireva ca yogairdhūpopadehābhyaṅganasyatailākṣipūraṇapariṣekān kuryāt।
yavakuṣṭhasarjarasairdhūpaḥ।
sarpacāṣakīrarallakajihvā dhārayet।
mātuścāsya śleṣmaharamauṣadhaṃ pāne stanodvartane ca yuñjyāt॥
au6.65
vividhagandhadhūpamālyāñjanapāradamanaśśilāyukto goṣṭhamadhye balirgavāṃ madhye snānam।
mantraśca॥
au6.66
alaṅkṛtā rūpavatī subhagā kāmarūpiṇī।
goṣṭhamadhyālayaratā pātu tvā mukhamaṇḍitā॥
au6.67
revatyāṃ sarvagandhaiḥ kulatthamāṣacūrṇena ca pradehaḥ।
aśvagandhājaśṛṅgīsārivādvipunarnavadvisahāvidārībhiḥ pariṣekaḥ॥
au6.68
kuṣṭhasarjarasasāṃdhitaṃ tailamabhyaṅgaḥ।
dhavāśvakarṇadhātakīkakubhatindukairjīvanīyaiśca piṣṭairghṛtaṃ śṛtaṃ prāśaḥ।
yavayavaphalolūkagṛdhraśakṛdbhiḥ saghṛtairdhūpaḥ।
varaṇāriṣṭasindukānvitaścāvikamūtreṇa kaṇḍako lepaḥ॥
au6.69
śuklamālyavilepanalājaudanapāyasairgotīrthe baliḥ।
nadīsaṅgame kṣīrivṛkṣasamīpe vā snapanam।
mantraśca॥
au6.70
nānāvastradharādevī citramālyānulepanā।
calatkuṇḍalinī śyāmā revatī te prasīdatu॥
au6.71
śuṣkarevatyāṃ dhūpavarjyaḥ skandagrahokto vidhiḥ।
vacāśvagandhāhiṅgulājasiddhārthakairudvartanam।
sarṣapatailaṃ vacāsiddhaṃ netrapūraṇam॥
au6.72
kākagṛdhragardabhaśakṛdbhirlepaḥ।
kulīrakapālaśalyakaśuktimeṣaśṛṅgahayakharajāhakahastinakhanakularomabhirdhūpaḥ sarvagrahaghnaḥ॥
au6.73
kulmāṣairmadyena śuṣkamāṃsena ca śuṣkavṛkṣe baliḥ।
tatraiva ca snānam।
mantraśca॥
au6.74
upāsate yā satataṃ devyo vividhabhūṣaṇāḥ।
lambā karālā vinatā tathaiva bahuputrikā।
revatī śuṣkanāmā ca sā te devī prasīdatu iti॥
au6.75
bhavati cātra।
anubandhānyathākṛcchraṃ grahāpāyepyupadravān।
bālāmayaniṣedhoktabheṣajaiḥ samupācaret॥
॥iti ṣaṣṭho'dhyāyaḥ॥
dvitīyaṃ kaumāratantraṃ sampūrṇam।
atha saptamo'dhyāyaḥ।
au7.1
athāto bhūtavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au7.2
aṣṭādaśa bhūtādhipatayaḥ।
tadyathā।
surāsuragandharvoragayakṣabrahmarākṣasarākṣasapiśācapretakūṣmāṇḍakākhordamaukiraṇavetālapitaraḥ ṛṣiguruvṛddhasiddhāśca।
te punaḥ pṛthak koṭiparivārāḥ।
teṣāmapi cāparisaṅkhyeyaḥ parivāra ityananto bhūtalokaḥ॥
au7.3
sarvo'pi ca prāyeṇāhārakāmā niśārdhavicāriṇo bhayānakā māṃsāsṛgvasāśinaḥ॥
au7.4
api ca।
surāsurādisaṃvāsasaṃsargāttacchīlācārakarmatayā ca tatsaṃjñāṃ labhante॥
au7.5
teṣāṃ punaranupraveśe kāraṇaṃ sadyaḥ pūrvakṛto vā viśeṣeṇa prajñāparādhaḥ॥
au7.6
tena hi kāmakrodhalobhamohādijanitena praluptadhamabhinnavratācāraśauco malīmasaḥ pūjyānatikrāmannātmānamupahanti॥
au7.7
tatastamātmahanamavatāragaveṣiṇo devādigrahā apyanughnanti।
tadvadunmādāpasmāropaplutacittaṃ tathā jvarādyāmayopahatamapi।
viśeṣataśca vraṇinaḥ pūyāsṛksnehagandhena॥
au7.8
evaṃvidhāṃstu puruṣāneṣvāghātakāleṣvabhigacchanti॥
au7.9
tadyathā।
pāpasya karmaṇaḥ samārambhe।
pūrvakṛtasya vā pariṇāmakāle।
ekasya vā śūnyagṛhanivāse।
catuṣpathādhiṣṭhāne vā।
sandhyāvelāyāmaprayatabhāve vā pakṣasandhiṣu vā mithunībhāve।
rajasvalābhigamane vā।
viguṇe vādhyāpanahomabalimaṅgalaprayoge।
niyamabrahmacaryavratabhaṅge vā।
mahāhave vā।
deśapurakulavināśe vā।
mahāgrahopagamane vā।
striyā vā prajananakāle।
vividhabhūtāśucisaṃsparśe vā।
vamanavirecanarudhirasrāve vā।
aśuceraprayatasya vā caityadevāyatanābhigamane vā।
māṃsamadhuguḍatilamadyocchiṣṭe vā।
digvāsasi vā।
niśi nagaracatuṣpathopavanaśmaśānābhigamane vā।
dvijagurusurayatipūjyavyatikrame vā॥
au7.10
tatrāvalokayanto janayanti manovikāraṃ surāsuragrahāḥ।
spṛśanto gandharvāḥ।
samāviśanto bhujagāḥ।
yakṣāścātmagandhamāghrāpayantaḥ।
rākṣasā vāhayantodhiruhya।
tathaiva piśācādyāḥ।
darśayantaḥ pitarobhiśapanta ṛṣiguruvṛddhasiddhāḥ॥
au7.11
tatra śīlavantaṃ cokṣācāraṃ śuklāmbaradharaṃ tapaḥsvādhyāyaparaṃ prāyaḥ śuklapratipaditrayodaśyāṃ caturdaśyāṃ paurṇamāsyāṃ vā devā gṛhṇanti।
krodhanaṃ kadaryamātmasambhāvinaṃ kularūpagarvitaṃ kṛṣṇadvādaśyāṃ kṛṣṇatrayodaśyāṃ sandhyayoścāsurāḥ।
priyanṛttagītavāditragandhamālyāmbaraṃ paradārarataṃ cokṣācāraṃ prāyaścaturthyāmaṣṭabhyāṃ dvādaśyāṃ caturdaśyāṃ ca gandharvāḥ।
svapnaśīlaṃ capalamanimitrakrodhanamarthasiddhaṃ brāhmaṇaṃ prāyaḥ pañcabhyāṃ sandhyayormadhyāhne ca nāgāḥ।
satvabalarūpagandharvadhanaśauryayuktaṃ mālyānulepanahāsyapriyamativyākaraṇaṃ prāyaḥ śuklasaptamyāmekādaśyāṃ ca yakṣāḥ॥
au7.12
svādhyāyatapovratacaryādevayatigurupūjārataṃ bhraṣṭaśaucaṃ vā brāhmaṇamabrāhmaṇaṃ vā brahmavādinaṃ śūraṃ māninaṃ devāgārasalilakrīḍanapriyaṃ ca skhalitabrahmacaryaṃ prāyaḥ śuklapañcamyāmaṣṭamyāṃ pūrṇacandradarśane sandhyāsu ca।
brahmarākṣasāḥ॥
au7.13
hīnasatvaṃ piśunaṃ stenaṃ lubdhaṃ śaṭhaṃ prāyo dvitīyātṛtīyāṣṭamīṣu rākṣasapiśācādayaḥ।
kalipānapriyamasūyāvantaṃ paruṣabhāṣiṇaṃ bahvāśinaṃ ca kṛṣṇanavamīdvādaśyorniśi ca rākṣasāḥ॥
au7.14
ātmaślāghinaṃ kūṭasākṣyapradaṃ paropatāpinaṃ ca caturdaśyāṃ piśācādayaḥ॥
au7.15
mātāpitṛguruvṛddhasiddhācāryopasevinaṃ prāyo daśamyāmamāvāsyāṃ ca pitaraḥ।
tadvidhameva ca prāyaḥ ṣaṣṭhyāṃ navamyāṃ ca guruvṛddhasiddhāḥ।
tathaiva ca snānaśuciviviktasevinaṃ dharmaśāstraśrutikāvyakuśalamṛṣayaḥ॥
au7.16
teṣāṃ tu grahīṣyatāṃ pūrvarūpāṇi bhavanti।
tadyathā।
devagobrāhmaṇatapasvināṃ hiṃsārucitvaṃ nṛśasābhiprāyatā kopanatvamaratirojovarṇacchāyābalavapuṣāṃ copataptiḥ svapne devādibhirbhatsanaṃ pravartanaṃ ca॥
au7.17
tatra saumyadṛṣṭiṃ gambhīramapradhṛṣyamakopanaṃ śucimanidraṃ bhojanānabhilāṣiṇamalpasvedamūtrapurīṣavācaṃ saṃskṛtavādinaṃ devadvijagurubhaktaṃ śuklamālyāmbarasaritpulinaśailoccabhavanadadhikṣīrasurabhipriyaṃ cirādakṣiṇī nimīlayantaṃ varapradātāraṃ śubhagandhaṃ varcasvinaṃ phullapadmopamamukhaṃ devagraheṇa gṛhītaṃ vidyāt॥
au7.18
tatrāpi govṛṣamiva nadantaṃ dīptamukhanayanamādīptena svareṇa sarvamābhāṣamāṇamīśvareṇa।
medhastanitavidyudvṛṣṭīrvācā visṛjantamindreṇa।
dhanāni vācā prayacchantamācchindantaṃ ca dhanadena।
surāsavasamagandhaṃ kāṣṭhatṛṇarajjvādi sarvaṃ pāśamabhimanyamānaṃ varuṇena॥
au7.19
jihmadṛṣṭiṃ duṣṭātmānaṃ krodhanamatṛptaṃ sasvedagātraṃ devabrāhmaṇagurudveṣiṇaṃ nirbhayamabhimāninaṃ śūraṃ vyavasāyinaṃ rudro'hamindrohamupendro'haṃ skando'haṃ viśākho'hamityādi bhāṣamāṇaṃ vikṛtavācamasakṛddhasantaṃ surāmiṣaruciṃ dantairnakhaiśca parān hiṃsantamasureṇa॥
au7.20
svācāraṃ hṛṣṭātmānaṃ śubhagandhamalpavyavahāraṃ nṛtyantaṃ gāyantaṃ mukhavādyāni kurvantaṃ priyodyānapulinaraktavastrasnānamālyānulepanadhūpānnapānahāsalīlāśṛṅgārakathāgāndharvaṃ gandharveṇa।
tatrāpi śiro dhunānaṃ kalahaṃ kurvantaṃ saṃrambheṇa jāgarūkaṃ paṭhantaṃ hasantaṃ hasanena॥
au7.21
krodhanamaniśaṃ viśvasantaṃ bhramantamātapatrāt trasyantaṃ raktākṣaṃ stabdhadṛṣṭiṃ jihvāṃ lolayantaṃ sṛkviṇyau lihānamadhomukhaśāyinaṃ calaṃ vakragāminaṃ bilamavalokya sarpavadūrdhvaṃ prasarantaṃ jalaughaghanadundubhisvanairhṛṣyantaṃ kṣīraghṛtaguḍamadhusnānamālyapriyaṃ gātrāṇi kampayantaṃ dantaiḥ khādantaṃ jale'vatīrṇamuttaraṇamanicchantamurageṇa॥
au7.22
asakṛt svapnarodanahāsanṛtyagītapāṭhakathānnapānasnānamālyadhūpagandharaktavastraratiṃ raktatrastaviplutākṣaṃ drutaṃ sagarvaṃ mattamiva gacchantaṃ vastrāntamutkarṣayantaṃ calitāgrahastaṃ bahubhāṣiṇaṃ strīlolupaṃ madyāmiṣapriyaṃ sannahya śastraṃ mṛgayamāṇamatibalamavyathaṃ hṛṣṭaṃ tuṣṭamalparoṣaṃ kiṃ kasmai dadāmīti vādinaṃ śubhagandhaṃ varcasvinaṃ dvijātivaidyaparibhāvinaṃ rahasyabhāṣiṇaṃ yakṣeṇa॥
au7.23
tatrāpi hṛṣitaromāṇamūrdhvekṣaṇaṃ prahṛṣṭanayanaṃ caṇḍaṃ paruṣaṃ mahāninādaṃ maṇivareṇa।
rahohasitanṛtyagītānyācarantamākīrṇe maunamāsevamānaṃ vikaṭena॥
au7.24
hāsanṛttapriyamākrośinaṃ pradhāvinaṃ devadvijabhiṣagdveṣiṇaṃ mantravedaśāstrābhidhāyinaṃ kāṣṭhaśastrādibhiścātmānamāghnantaṃ chidraprahāriṇaṃ vaidyarandhrānveṣiṇaṃ bhoḥśabdavādinaṃ paruṣaṃ raudraceṣṭaṃ śīghragāminaṃ brahmarākṣasena।
tatrāpi vikṛtasvaraṃ bhāṣayantamutrāsayantaṃ brahmavādinaṃ saṃskṛtabhāṣiṇaṃ bahuśastoyaṃ yācantaṃ yajñasenena॥
au7.25
sakrodhadṛṣṭiṃ bhrukuṭimudvahantaṃ bhairavāsyaṃ tvaritamabhidhāvantaṃ ruvantaṃ sasaṃbhramaṃ praharantaṃ naṣṭanidraṃ niśāvicāriṇamannadveṣiṇamanāhāramapyatibalinamannakāle hasantaṃ nirlajjaṃ śūraṃ roṣaṇamapriyavādinamaśuciṃ srīmadyamāṃsaraktamālyapriyaṃ raktamāmiṣaṃ vā dṛṣṭvoṣṭhau parilihantaṃ dīnaṃ śaṅkitaṃ dhāvantamakasmādrudantaṃ hasantaṃ gāyantaṃ nṛtyantaṃ nirarthakaṃ paribhāṣamāṇaṃ rākṣasena।
tatrāpi paruṣacchaviṃ bhūmiṃ tāḍayantamakasmādrudantaṃ viśākhena।
bhinnagadgadakaṇṭhamaṅgāni bhañjayantaṃ jihvāṃ parilihānamakṣamālayā japamānaṃ śaucamabhīkṣṇaṃ kurvāṇaṃ saṅgamena।
meghavidyududayāyāsate krudhyantaṃ jalavṛṣṭiṃ samantānmanyamānaṃ śakaṭaniṣpīḍinaṃ vidyunmālinā।
āmamāṃsapalalamūlakāpūpaparamānnayācinaṃ rūkṣacchaviṃ virūpākṣeṇa॥
au7.26
asvasthacittaṃ naikatra tiṣṭhantaṃ paridhāvinaṃ dayitanṛtyagītahāsocchiṣṭamadyamāṃsaśūnyanivāsaratiṃ purastādabhighnantaṃ nirbhatsanāddīnaśaṅkitavadanaṃ nakhairātmavapuṣi likhantaṃ naṣṭasmṛtiṃ baddhābaddhabhāṣiṇamakasmādrudantaṃ duḥkhānyāvedayamānamudhvastarūkṣadehasvaraṃ durgandhamaśuciṃ nagnaṃ malinaṃ rathyācailatṛṇābharaṇaṃ saṅkarakūṭakāṣṭhāśvārohiṇaṃ lolaṃ bahvāśinaṃ piśācena।
tatrāpi bhojanaṃ dṛṣṭvā hasantaṃ visvaraṃ krośantaṃ nityabhītaṃ kaśmalena।
sarvagātrāṇi spandayantaṃ muhurmuhurdhāvantaṃ bhīṣayamāṇaṃ kuśena।
vaidyaṃ dṛṣṭvā kupyantaṃ bhramadbhojinaṃ bahvāśinaṃ bhasmaguṇṭhanaśayanaṃ striyo mārge rundhānaṃ mūtrapurīṣavimardinaṃ nistejasā।
pretākṛticeṣṭāgandhaṃ tṛṇacchedinaṃ bhītamāhāradveṣiṇaṃ pretena॥
au7.27
bahupralāpamugravākyaṃ vilambitagatiṃ kṛṣṇavadanaṃ śūnapralambavṛṣaṇaṃ kūṣmāṇḍena॥
au7.28
nagnaṃ dhāvantamakasmādaśmakāṣṭhādi gṛhītvā bhramantaṃ tṛṇacīramālyanivasanamutrastadṛṣṭiṃ paruṣābhidhāyinaṃ śmaśānaśūnyaikavṛkṣarathyāniṣeviṇaṃ tilānnamadyāmiṣasaktadṛṣṭiṃ kākhordena॥
au7.29
ugravādinaṃ raktatrastanetramannābhilāṣiṇamudakaṃ prārthayamānaṃ maukiraṇena॥
au7.30
satyavādinaṃ parivepinaṃ dhūpagandhamālyaratimatinidrāluṃ vetālena॥
au7.31
aprasannadṛṣṭiṃ calannetrapakṣmāṇaṃ śaṅkitekṣaṇaṃ dīnavadanaṃ saṃśuṣkatāluṃ nidrāluṃ pratihatavācamapasavyavastramalpāgnimarocakinaṃ tilaguḍapāyasamāṃsaruciṃ ca pitṛgraheṇa॥
au7.32
ṛṣiguruvṛddhasiddhānāmābhiśāpānudhyānānurūpavihāravyāhārāhāraṃ tadgraheṇa gṛhītaṃ vidyāditi।
bhavati cātra॥
au7.33
lakṣayet jñānavijñānavākceṣṭābalapauruṣam।
puruṣe'pauruṣaṃ yatra tatra bhūtagrahaṃ vadet॥
au7.34
kumāravṛndānugataṃ nagnamuddhatamūrdhajam।
asvasthamanasaṃ dairghyakālikaṃ sagrahaṃ tyajet॥
॥iti saptamo'dhyāyaḥ॥
atha aṣṭamo'dhyāyaḥ।
au8.1
athāto bhūtapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au8.2
bhūtaṃ jayedahiṃsecchuṃ japahomabalivrataiḥ।
tapaḥśīlasamādhānajñānadānadayādibhiḥ॥
au8.3
hiṅguvyoṣālanaipālīlaśunārkajaṭājaṭāḥ।
ajalomīsagolomī bhūtakeśī vacā latā॥
au8.4
kukkuṭīsarpagandhākhyātilāḥ kāṇavikāṇike।
vajraproktā vayasthā ca śṛṅgī mohanavalyapi॥
au8.5
srotojāñjanarakṣoghnaṃ rakṣoghnaṃ cānyadauṣadham।
kharāśvaśvāviḍuṣṭrarkṣagodhānakulaśalyakāt॥
au8.6
dvīpimārjāragosiṃhavyāghrasāmudrasatvataḥ।
carmapittadvijanakhā varge'smin sādhayet ghṛtam॥
au8.7
purāṇamathavā tailaṃ navaṃ tatpānanasyayoḥ।
abhyaṅge ca prayoktavyameṣāṃ cūrṇaṃ ca dhūpane॥
au8.8
ebhiśca gulikāṃ yuñjyādañjane sāvapīḍane।
pralepe kalkameteṣāṃ kvāthaṃ ca pariṣecane।
prayogo'yaṃ grahonmādān sāpasmārān śamaṃ nayet॥
au8.9
gajāhvāpippalīmūlavyoṣāmalakasarṣapān।
godhānakulamārjāraśaśapittaprapeṣitān।
nāvanābhyaṅgasekeṣu vidadhīta grahāpahān॥
au8.10
aśvaśvāśvatarolūkakaṅkagṛdhnaśṛgālajā।
viṭkharoṣṭravarāhācca tayā tailaṃ vipācitam।
piṣṭayā bastamūtreṇa nāvanādiṣu pūjitam॥
au8.11
śirīṣapuṣpaṃ laśunaṃ śuṇṭhīṃ siddhārthakaṃ vacām।
mañjiṣṭhāṃ dve niśe kṛṣṇāṃ bastamūtreṇa peṣayet।
chāyāśuṣkā kṛtā vartiḥ matsyapittadrutāñjanam॥
au8.12
naktamālaphalaṃ vyoṣaṃ bilvasyonākayorjaṭā।
haridre ca kṛtā vartiḥ pūrvavannayanāñjanam।
vayasthā hiṅgu kaṭukā ṣaḍgranthā saindhavaṃ tathā॥
au8.13
siddhārthakavacāhiṅgupriyaṅgurajanīdvayam।
mañjiṣṭhāśvetakaṭabhīvarāśvetādrikarṇikāḥ॥
au8.14
nimbasya patraṃ bajiṃ tu naktamālaśirīṣayoḥ।
surāhvaṃ tryūṣaṇaṃ sarpirgomūtre taiścaturguṇe॥
au8.15
siddhaṃ siddhārthakaṃ nāma pāne nasye ca yojitam।
grahān sarvān nihantyāśu viśeṣādāsurān grahān॥
au8.16
kṛtyālakṣmīviṣonmādajvarāpasmārapāpmajit।
ebhirevauṣadhairbastavāriṇā kalpito'gadaḥ॥
au8.17
pānanasyāñjanālepasnānodgharṣaṇayojitaḥ।
guṇaiḥ pūrvavaduddiṣṭo rājadvāre ca siddhikṛt॥
au8.18
siddhārthakavyoṣavacāśvagandhā niśādvayaṃ hiṅgupalāṇḍukandam।
bījaṃ karañjāt kusumaṃ śirīṣāt phalaṃ ca valkaṃ ca kapitthavṛkṣāt॥
au8.19
samāṇimanthaṃ sanataṃ sakuṣṭhaṃ syonākamūlaṃ kiṇihī sitā ca।
bastasya mūtreṇa subhāvitaṃ tat pittena gavyena guḍān vidadhyāt॥
au8.20
duṣṭagrahonmādatamoniśāndhānudbandhakān vārinimagradehān।
digdhāhatān darpitasarpadaṣṭāṃ stesādhayantyañjananasyalepaiḥ॥
au8.21
kārpāsāsthimayūrapatrabṛhatīnirmālyapiṇḍītaka।
tvagvāṃśībṛṣadaṃśaviṭ tuṣavacākeśāhinirmocanaiḥ।
nāgendradvijaśṛṅgahiṅgumaricaistulyaiḥ kṛtaṃ dhūpanaṃ।
skandonmādapiśācarākṣasasurāveśagrahaghnaṃ param॥
au8.22
trikaṭukadalakuṃkumagranghikakṣārasiṃhī niśādārusiddhārthayugmāmbuśakrāhvayaiḥ।
sitalaśunaphalatrayośīratiktāvacā tutthayaṣṭībalālohitailāśilāpadmakaiḥ॥
au8.23
viṣātārkṣyaśailaiḥ sacavyāmayaiḥ kalkitaiḥ।
ghṛtamanavamaśeṣamūtrāṃśāsiddhaṃ mataṃ bhūtarāvāhvayaṃ pānatastadgrahaghnaṃ param॥
au8.24
natamadhukakarañjalākṣāpaṭolīsamaṅgāvacā।
pāṭalīhiṃgusiddhārthasiṃhīniśāyuglatārohiṇaiḥ॥
au8.25
badarakaṭuphalatrikākāṇḍadārukrimighnājagandhāmarā।
ṅkolakośātakīśigrunimbāmbudendrāhvayaiḥ॥
au8.26
gadaśukatrupuṣpabījograyaṣṭyadrikarṇīnikumbhāgni।
bilvaiḥsabhaiḥkalkitairmūtravargeṇa siddhaṃ ghṛtam॥
au8.27
vidhivinirhitamāśu sarvaiḥkramairyojitaṃ hantisarvagrahonmādakuṣṭhajvarāṃstanmahābhūtarāvaṃ smṛtam॥
au8.28
grahā gṛhṇanti ye yeṣu teṣāṃ teṣu viśeṣataḥ।
dineṣu balihomādīn prayuñjīta cikitsakaḥ॥
au8.29
snānavastravasāmāṃsamadyakṣīraguḍādi ca।
rocate yadyadā yebhyastatteṣāmāharettadā॥
au8.30
ratnāni gandhamālyāni bījāni madhusarpiṣī।
bhakṣyāśca sarve sarveṣāṃ sāmānyo vidhirityayam॥
au8.31
suraṣirguruvṛddhebhyaḥ siddhebhyaśca surālaye।
diśyuttarasyāṃ tatrāpi devāyopaharet balin॥
au8.32
paścimāyāṃ yathākālaṃ daityabhūtāya catvare।
gandharvāya gavāṃ mārge savastrābharaṇaṃ balim॥
au8.33
pitṛnāgagrahe nadyāṃ nāgebhyaḥ pūrvadakṣiṇe।
yakṣāya yakṣāyatane saritorvā samāgame॥
au8.34
catuṣpathe rākṣasayorbhīmeṣu gahaneṣu vā।
rakṣasāṃ dakṣiṇasyāṃ tu pūrvasyāṃ brahmarakṣasām॥
śūnyālaye piśācāya paścimāṃ diśamāsthite॥
au8.35
śuciśuklāni mālyāni gandhāḥ kṣaireyamodanam।
dadhicchatraṃ ca dhavalaṃ devānāṃ baliriṣyate॥
au8.36
hiṅgusarṣapaṣaḍgranthāvyoṣairardhapalonmitaiḥ।
caturguṇe gavāṃ mūtre ghṛtaprasthaṃ vipācayet।
tatpānanāvanābhyaṅgairdevagrahavimokṣaṇam॥
au8.37
nasyāñjanaṃ vacāhiṅgulaśunaṃ bastavāriṇā॥
au8.38
daitye balirbahuphalaḥ sośīrakamalotpalaḥ॥
au8.39
nāgānāṃsumanolājaguḍāpūpaguḍaudanaiḥ।
paramānnamadhukṣīrakṛṣṇamṛnnāgakesaraiḥ।
vacāpadmapurośīraraktotpaladalairbaliḥ॥
au8.40
śvetapatraṃ ca lodhraṃ ca tagaraṃ nāgasarṣapāḥ।
śītena vāriṇā piṣṭaṃ nāvanāñjanayorhitam॥
au8.41
yakṣāṇāṃ kṣīradadhyājyamiśrakaudanaguggulu।
devadārūtpalaṃ padmamuśīraṃ vastrakāñcanam॥
au8.42
hiraṇyaṃ ca baliryojyo mūtrājyakṣīramekataḥ।
siddhaṃ samonmitaṃ pānanāvanābhyañjane hitam॥
au8.43
harītakī haridre dve laśuno maricaṃ vacā।
nimbapatraṃ ca bastāmbukalkitaṃ nāvanāñjanam॥
au8.44
brahmarakṣobaliḥ siddhaṃ yavānāṃ pūrṇamāḍhakam।
toyasya kumbhaḥ palalaṃ chatraṃ vastraṃ vilepanam॥
au8.45
gāyatrīviṃśatipalakvāthe'rdhapalikaiḥ pacet।
tryūṣaṇatriphalāhiṅguṣaḍgranthāmisisarṣapaiḥ॥
au8.46
sanimbapatralaśunaiḥ kuḍavān sapta sarpiṣaḥ।
gomūtre triguṇe pānanasyābhyaṅgeṣu taddhitam॥
au8.47
rakṣasāṃ palalaṃ śuklaṃ kusumaṃ miśrakaudanam।
baliḥ pakvāmamāṃsāni niṣpāvā rudhirokṣitāḥ॥
au8.48
naktamālaśirīṣatvaṅmūlapuṣpaphalāni ca।
tadvacca kṛṣṇapāṭalyā bilvamūlaṃ kaṭutrikam॥
au8.49
hiṅgvindrayavasiddhārthalaśunāmalakīphalam।
nāvanāñjanayoryojyo bastamūtradruto'gadaḥ॥
au8.50
ebhireva ghṛtaṃ siddhaṃ gavāṃ mūtre caturguṇe।
rakṣograhān vārayate pānābhyañjananāvanaiḥ॥
au8.51
piśācānāṃ baliḥ sīdhuḥ piṇyākaḥ palalaṃ dadhi।
mūlakaṃ lavaṇaṃ sarpiḥ sabhūtaudanayāvakam॥
au8.52
haridrādvayamañjiṣṭhāmisisaindhavanāgaram।
hiṅgupriyaṅgutrikaṭurasonatriphalāvacāḥ॥
au8.53
pāṭalīśvetakaṭabhīśirīṣakusumairghṛtam।
gomūtrapādikaṃ siddhaṃ pānābhyañjanayorhitam॥
au8.54
bastāmbupiṣṭaistaireva yojyamañjananāvanam॥
au8.55
devarṣipitṛgandharve tīkṣṇaṃ nasyādi varjayet।
sarpiṣpānādi mṛdvasmin bhaiṣajyamavacārayet॥
au8.56
ṛte piśācāt sarveṣu pratikūlaṃ ca nācaret।
savaidyamāturaṃ ghnanti kruddhāste hi mahaujasaḥ॥
au8.57
īśvaraṃ dvādaśabhujaṃ nāthamāryāvalokitam।
sarvavyādhicikitsāṃ ca japansarvagrahānjayet।
tathonmādānapasmārānanyaṃ vā cittaviplavam॥
au8.58
mahāvidyāṃ ca māyūrīṃ śucistaṃ śrāvayet sadā॥
au8.59
bhūteśaṃ pūjayet sthāṇuṃ pramathākhyāṃśca tadgaṇān।
japan siddhāṃśca tanmantrān grahān sarvānapohati॥
au8.60
yaccānantarayoḥ kiñcidvakṣyate'dhyāyayorhitam।
yaccoktamiha tat sarvaṃ prayuñjīta parasparam॥
॥iti aṣṭamo'dhyāyaḥ॥
atha navamo'dhyāyaḥ।
au9.1
athāta unmādapratiṣedhaṃ nāmādhyāyaṃ vyākhyāsyamaḥ।
iti ha smāhurātreyādayo maharṣayaḥ॥
au9.2
ṣaḍunmādā bhavanti vātapittakaphasannipātādhiviṣanimittāḥ।
tatronmādo nāma ya unmārgagaiḥ śārīramānasairdoṣairmanaso madaḥ॥
au9.3
teṣāṃ punarunmārgagatve hetuḥ śamalaṃ vikṛtopahitamahitamanucitamannapānavidhinirapekṣamāhārajātamatyupakṣīṇadehānāṃ vyavāyavyādhivegasamudgame viṣamaśarīraceṣṭopasevā devadvijagurūllaṅghanaṃ vā rāgadveṣajanitābhirādhibhirmanovighāto viṣopaviṣagaropayogo vā॥
au9.4
ebhirhīnasatvasya manasyupahate buddhau pracalitāyāmatyudīrṇatvāddoṣāḥ prakupitā hṛdayamupasṛtya manovahāni srotāṃsyāvṛtya janayantyunmādam॥
au9.5
tatra śirasaḥ śūnyatā cakṣuṣorasvasthatvaṃ svanaḥ karṇayorucchvāsādhikyamāsyasaṃsravaṇamannānabhilāṣo'rocako'vipāko hṛdayagraho'sthāne dhyānāyāsasammohodvegāḥ satataṃ romaharṣo jvaro'bhīkṣṇamunmattacittatvamudarditvamarditākṛtikaraṇaṃ vyādheḥ svapne ca darśanamabhīkṣṇaṃ bhrāntacittacalitānavasthitānāmapraśastānāṃ rūpāṇāṃ tilapīḍakavaccakrādhirohaṇaṃ vātakuṇḍalikābhirunmathanaṃ nimajjanaṃ kaluṣāṇāmambhasāmāvarteṣu cakṣuṣoścāpasarpaṇāmiti doṣanimittānāmunmādānāṃ pūrvarūpāṇi।
tato'nantaramunmādābhinirvṛttireva॥
au9.6
sāmānyaliṅgaṃ manobuddhismṛtyādisampramoṣaḥ॥
au9.7
tataśca deho hatasārathiriva ratho'karṇadhāra iva cāpsu plavaḥ sukhaduḥkhācāradharmādharmapralupto'kasmād bhramati॥
au9.8
tatravātādasthānasmitahasitanṛttagītavāditravāgaṅgavikṣepavāgbhedabhrū vikṣeparodanakrośanāsphoṭanāni paryaṭanamajasramāsyāt phenāgamo yānamayānairalaṅkaraṇamanalaṅkārikairdravyairlobho'bhyavahāryeṣu labdheṣu cāvamānastīvraṃ mātsaryaṃ kārśyaṃ pāruṣyamutpiṇḍitāruṇākṣatā jīrṇe'nne cātibalavatvam॥
au9.9
pittāt krodhaḥ santarjanamakasmānmuṣṭiloṣṭakāṣṭhaśastrairabhidravaṇaṃ nagnatā pracchāyaśiśirābhirātirudakābhilāṣaḥ santāpaḥ pītāvasraṃsanamanimittamanalajvalanopaśaṅkāhni tārakādarśanaṃ tāmraharitahāridrasaṃrabdhākṣatvaṃ ca॥
au9.10
kaphādalpavākceṣṭāhāratvamarocako vamathuruṣṇasevā lālāsiṅghaṇakasravaṇaṃ rahaḥ kāmatā strīpriyatvaṃ nidrābībhatsatvaṃ śaucadveṣaḥ śvayathurāsye śuklastimitamalāvilākṣatā bhukte rātrau ca balavatvamiti।
bhavati cātra॥
au9.11
sarvāyatanasaṃsthānasannipāte tadātmakam।
unmādaṃ dāruṇaṃ vidyāttaṃ bhiṣak parivarjayet॥
au9.12
dhanakāntādināśena duḥsahenābhiṣaṅgavān।
pāṇḍurdīno muhurmuhyan hāheti paridevate॥
au9.13
rodityakasmāt smayate tadguṇān bahumanyate।
śokakliṣṭamanā dhyāyan jāgarūko viceṣṭate॥
au9.14
viṣeṇa śyāvavadano naṣṭacchāyo'balendriyaḥ।
vegāntare'pi sambhrānto raktākṣastaṃ vivarjayet॥
au9.15
athānilaja unmāde snehapānaṃ prayojayet।
pūrvamāvṛtamārge tu sasnehaṃ mṛduśodhanam॥
au9.16
kaphapittodbhave'pyādau vamanaṃ savirecanam।
snigdhāsvinnasya bastīṃśca śirasaśca virecanam।
tathāsya śuddhadehasya prasādaṃ labhate manaḥ॥
au9.17
snehakāle ca vātotthe tailaṃ śarīṣamiṣyate।
mahākalyāṇakaṃ paitte pañcagavyaṃ kaphodbhave॥
au9.18
ithamapyanuvṛttau tu tīkṣṇaṃ nāvanamañjanam।
harṣaṇāśvāsanotrāsabhayatāḍanatarjanam॥
au9.19
abhyaṅgodvartanālepadhūpān pānaṃ ca sarpiṣaḥ।
yuñjyāttāṃni hi śuddhasya nayanti prakṛtiṃ manaḥ॥
au9.20
hiṅgusauvarcalavyoṣairdvipalāṃśairghṛtāḍhakam।
siddhaṃ samūtramunmādabhūtāpasmāranut param॥
au9.21
dvau prasthau svarasātbrahmyā ghṛtaprasthaṃ ca sādhitam।
vyoṣaśyāmātrivṛdbimbīśaṅkhapuṣpīnṛpadrumaiḥ॥
au9.22
sasaptalākṛmiharaiḥ kalkitairakṣasammitaiḥ।
palavṛdhyā prayuñjīta paraṃ mātrācatuṣpalam॥
au9.23
unmādakuṣṭhāpasmāraharaṃ vandhyāsutapradam।
vāksvarasmṛtimedhākṛddhanyaṃ brāhmīghṛtaṃ smṛtam॥
au9.24
varāviśālāvaḍhrailādevadārvelavālukaiḥ।
dvisārivādvirajanīdvisthirāphalinīnataiḥ॥
au9.25
bṛhatīkuṣṭhamañjiṣṭhānāgakesaradāḍimaiḥ।
vellatālīsapatrailāmālatīmukulotpalaiḥ॥
au9.26
sadantīpadmakahimaiḥ karṣāṃśaiḥ sarpiṣaḥ pacet।
prasthaṃ bhūtagrahonmādakāsāpasmārasūdanam॥
au9.27
pāṇḍukaṇḍūviṣe śoṣe mehe mohe jvare gare।
aretasyalparajasi daivopahatacetasi॥
au9.28
amedhasi skhaladvāci smṛtikāme'lpapāvake।
balyaṃ maṅgalyamāyuṣyaṃ kāntisaubhāgyapuṣṭidam।
kalyāṇakāmidaṃ sarpiḥ śreṣṭhaṃ puṃsavanaṣe ca॥
au9.29
ebhyo dvisārivādīni jale paktvaikaviṃśatim।
jale tasmin pacet sarpirgṛṣṭikṣīracaturguṇam॥
au9.30
vīrādvimedākākolīkapikacchūviṣāṇibhiḥ।
sūpyaparṇīyutairetanmahākalyāṇakaṃ param।
bṛṃhaṇaṃ sannipātaghnaṃ pūrvasmādadhikaṃ guṇaiḥ॥
au9.31
jaṭilā pūtanā keśī cāraṭī markaṭī vacā।
trāyamāṇā jayā vīrā corakaḥ kaṭurohiṇī॥
au9.32
kāyasthā sūkarī chatrā sāticchatrā palaṅkaṣā।
mahāpuruṣadantā ca vayasthā nākulīdvayam॥
au9.33
kaṭambharā vṛścikālī śāliparṇī ca tairghṛtam।
siddhaṃ cāturthikonmādagrahāpasmāranāśanam॥
au9.34
mahāpaiśācakaṃ nāma ghṛtametadyathāmṛtam।
buddhimedhāsmṛtikaraṃ bālānāṃ cāṅgavardhanam॥
au9.35
laśunānāṃ śataṃ triṃśadabhayātryūṣaṇāt palam।
gavyacarmamaṣīprastho dvyāḍhakaṃ kṣīramūtrayoḥ॥
au9.36
purāṇasarpiṣaḥprasthamebhiḥ siddhaṃ prayojayet।
hiṅgucūrṇapalaṃ śīte datvā ca madhumānikām॥
au9.37
taddoṣagantusambhūtānunmādān viṣamajvarān।
apasmārāṃśca hantyāśu pānābhyañjananāvanaiḥ॥
au9.38
kevalaṃ siddhamebhirvā ghṛtamuttamamātrayā।
purāṇaṃ pāyayitvainaṃ śvabhre rundhyāt gṛhe'thavā॥
au9.39
etānauṣadhavargānvā vidheyatvamagacchati।
añjanodvartanālepanāvanādiṣu yojayet॥
au9.40
aśvagandhājagandhogragandhālaśunasarṣapaiḥ।
rāsnākāyasthagolomīyuktaistailaṃ vipācitam॥
au9.41
gomūtrasadṛśaṃ pānanasyābhyaṅgānuvāsainaiḥ।
sarvonmādagrahālakṣmīpāpmāpasmāranāśanam॥
au9.42
śirīṣo madhukaṃ hiṅgu laśunastagaraṃ vacā।
kuṣṭhaṃ ca bastamūtreṇa piṣṭaṃ syānnāvanāñjanam॥
au9.43
tadvadvyoṣaṃ haridre dve mañjiṣṭhāhiṅgusarṣapāḥ।
śirīṣabījaṃ conmādagrahāpasmāranāśanam॥
au9.44
brāhmīmaindrīṃ viḍaṅgāni vyoṣaṃ hiṅgujaṭāṃ muram।
rāsnāṃ viṣaghnāṃ laśunaṃ viśalyāṃ surasaṃ vacām॥
au9.45
jyotiṣmatīṃ nāgavinnāmanantāṃ saharītakīm।
kāmlīṃ ca hastimūtreṇa piṣṭvā chāyāviśoṣitā।
vartinasyāñjanālepadhūpairunmādasūdanī॥
au9.46
piṣṭvā phalānyapāmārgāddhiṅgulaṃ hiṅgupatrikām।
vartirgokroṣṭupittena maricārdhāṃśakāñjanam।
unmādabhūtāpasmāre nṛṣu goṣu ca gocare॥
au9.47
avapīḍāśca vividhāḥ sarṣapasnehasaṃyutāḥ।
kaṭutailena cābhyaṅgo dhmāpayeccāsya tadrajaḥ॥
au9.48
sahiṅgutīkṣṇadhūmaśca sūtrasthānodito hitaḥ।
śṛgālaśalyakolūkajatukāvṛkabastajaiḥ॥
au9.49
mūtrapittaśakṛllomanakhacarmabhirācaret।
dhūpadhūmāñjanābhyaṅgapradehapariṣecanam॥
au9.50
dhūpayet satataṃ cainaṃ śvagomatsyaiḥ supūtibhiḥ।
vātaśleṣmātmake prāyaḥ paittike tu praśasyate॥
au9.51
tiktakaṃ jīvanīyaṃ ca sarpiḥ snehaśca miśrakaḥ॥
au9.52
śītāni cānnapānāni madhurāṇi laghūni ca।
vidhyet sirāṃ yathoktāṃ vā tṛptaṃ medyāmiṣasya vā।
nivāte śāyayedevaṃ mucyate mativibhramāt॥
au9.53
prakṣipyāsalile kūpe śoṣayedvā bubhukṣayā।
āśvāsayet suhṛttaṃ vā vākyairdharmārthasaṃhitaiḥ॥
au9.54
brūyādiṣṭavināśaṃ vā darśayedadbhutāni vā।
baddhaṃ sarṣapatailāktaṃ nyastaṃ cottānamātape॥
au9.55
kapikacchvāthavā taptairlohatailajalaiḥ spṛśet।
kaśābhistāḍayitvā vā badhvā śvabhre vinikṣipet॥
au9.56
athavā vītaśastrāśmajane santamase gṛhe।
sarpeṇodghṛtadaṃṣṭreṇa dāntaiḥ siṃhairgajaiśca tam।
trāsayecchastrahastairvā kirātārātitaskaraiḥ॥
au9.57
athavā rājapuruṣā bahirnītvā susaṃyatam।
bhīṣayeyurvadhenainaṃ tarjayanto nṛpājñayā॥
au9.58
dehaduḥkhabhayebhyo hi paraṃ prāṇabhayaṃ matam।
tena yāti śamaṃ tasya sarvato viplutaṃ manaḥ।
siddhā kriyā prayojyeyaṃ deśakālādyapekṣayā॥
au9.59
iṣṭadravyavināśāttu mano yasyopahanyate।
tasya tatsadṛśaprāptisāntvāśvāsaiḥ prasādayet॥
au9.60
kāmaśokabhayakrodhaharṣerṣyālobhasambhavān।
parasparapratidvandvairebhireva śamaṃ nayet॥
au9.61
bhūtānubandhamīkṣeta proktaliṅgādhikākṛtim।
yadyunmāde tataḥ kuryāt bhūtanirdiṣṭamauṣadham॥
au9.62
baliṃ ca dadyāt palalaṃ yāvakaṃ saktupiṇḍikām।
snigdhaṃ madhuramāhāraṃ taṇḍulān rudhirokṣitān॥
au9.63
pakvāmakānimāṃsāni surāṃ maireyamāsavam।
atimuktasya puṣpāṇi jātyāḥ sahacarasya ca।
catuṣpathe gavāṃ tīrthe nadīnāṃ saṅgameṣu ca॥
au9.64
nivṛttāmiṣamadyo yo hitāśī prayataḥ śuciḥ।
nijāgantubhirunmādaiḥ satvavān na sa yujyate॥
au9.65
prasādaścendriyārthānāṃ budhyātmamanasāṃ tathā।
dhātūnāṃ prakṛtisthatvaṃ vigatonmādalakṣaṇam॥
॥iti navamo'dhyāyaḥ॥
atha daśamo'dhyāyaḥ।
au10.1
athāto'pasmārapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au10.2
smṛtyapāyo hyapasmāraḥ sa dhīsattvābhisamplavāt।
jāyate'bhihate citte cintāśokabhayādibhiḥ॥
au10.3
unmādavat prakupitaiścittadehagatairmalaiḥ।
hate sattve hṛdi vyāpte saṃjñāvāhiṣu kheṣu ca॥
au10.4
tamo viśan mūḍhamatirbībhatsāḥ kurute kriyāḥ।
dantānkhādanvamanphenaṃ hastau pādau ca vikṣipan॥
au10.5
paśyannasanti rūpāṇi praskhalan patati kṣitau।
vijihmākṣibhruvo doṣavege'tīte vibudhyate॥
au10.6
kālāntareṇa sa punaścaivameva viceṣṭate।
apasmāraścaturbhedo vātādyairnicayena ca॥
au10.7
rūpamutpatsyamāne'smin hṛtkampaḥ śūnyatā bhramaḥ।
tamaso darśanaṃ dhyānaṃ bhrūvyudāso'kṣivaikṛtam॥
au10.8
aśabdaśravaṇaṃ svedo lālāsiṅghāṇakasrutiḥ।
avipāko'rucirmūrchā kukṣyāṭopo balakṣayaḥ॥
au10.9
nidrānāśo'ṅgamardastṛṭ svapne gānaṃ sanartanam।
pānaṃ tailasya madyasya tayoreva ca mehanam॥
au10.10
tatra vātāt sphuratsakthiḥ pratataṃ ca muhurmuhuḥ।
apasmarati saṃjñāṃ ca labhate visvaraṃ rudan॥
au10.11
utpiṇḍitākṣaḥ śvasiti phenaṃ vamati kampate।
āvidhyati śiro dantān daśatyādhmātakandharaḥ॥
au10.12
parito vikṣipatyaṅgaṃ viṣamaṃ vinatāṅguliḥ। rūkṣaśyāvāruṇākṣitvaṅnakhāsyaḥ kṛṣṇamīkṣate।
capalaṃ paruṣaṃ rūpaṃ virūpaṃ vikṛtānanam॥
au10.13
apasmarati pittena muhuḥ saṃjñāṃ ca vindati।
pītaphenākṣivaktratvagāsphālayati medinīm।
bhairavādīptaruṣitarūpadarśī tṛṣānvitaḥ॥
au10.14
kaphāccireṇa grahaṇaṃ cireṇaiva vibodhanam।
śuklābharūpadarśitvaṃ sarvaliṅgaṃ tu varjayet॥
au10.15
athāvṛtānāṃ dhīcittahṛdkhānāṃ prākprabodhanam।
tīkṣṇaiḥ kuryādapasmāre karmabhirvamanādibhiḥ॥
au10.16
vātikaṃ bastibhūyiṣṭhaiḥ paittaṃ prāyo virecanaiḥ।
ślaiṣmikaṃ vamanaprāyairapasmāramupācaret॥
au10.17
vamanaṃ madanaṃ lambā viśālāriṣṭakauṭajam।
reko mūtratrivṛcchyāmā dravantī saptalā snuhī॥
au10.18
daśamūlabalārāsnāsaralāmaradārubhiḥ।
yavakolakulatthaiśca samūtrakṣārasaindhavaiḥ।
āsthāpanaṃ prayuñjīta hiṅgusnehasamanvitaiḥ॥
au10.19
ebhiranyaiśca vātaghnaiḥ kaṭutailaṃ prasādhitam।
vātāpasmāraśamanaṃ nasyābhyaṅgānuvāsanaiḥ॥
au10.20
sarvataḥ suviśuddhasya samyagāśvāsitasya ca।
apasmāravimokṣārthaṃ yogān saṃśamanān śṛṇu॥
au10.21
gomayasvarasakṣīradadhimūtraiḥ śṛtaṃ haviḥ।
apasmārajvaronmādakāmalāntakaraṃ pibet॥
au10.22
dvipañcamūlatriphalādviniśākuṭajatvacaḥ।
saptaparṇamapāmārgaṃ nīlinīṃ kaṭurohiṇīm॥
au10.23
śamyākapuṣkarajaṭāphalgumūladurālabhāḥ।
dvipalāḥsaliladroṇe paktvā pādāvaśeṣite॥
au10.24
bhārṅgīpāṭhāḍhakīkumbhanikumbhavyoṣarohiṣaiḥ।
mūrvābhūtīkābhūnimbaśreyasīsārivādvayaiḥ॥
au10.25
madayantyagniniculairakṣāṃśaiḥ sarpiṣaḥ pacet।
prasthaṃ tadvaddravaiḥ pūrvaiḥ pañcagavyamidaṃ mahat॥
au10.26
jvarāpasmārajaṭharabhagandaraharaṃ param।
śophārśaḥ kāmalāpāṇḍugulmakāsagrahāpaham॥
au10.27
śirīṣapuṣpapatratvaksāramūlatulādvayam।
varaṇairaṇḍaśamyākadaśamūlāṭarūṣakam।
au10.28
śatāvarībalārāsnāsuṣavīpāribhadrakam।
muruṅgīṃ vañculaṃ dantīṃ kakubhaṃ sapunarnavam॥
au10.29
rohiṣasya jaṭāṃ puṣpaṃ karaghāṭamayūrakam।
śatārdhāṃśaṃ pṛthagdrākṣālākṣāmisivarāyavān॥
au10.30
sakolān sakulatthāṃśca pṛthagardhāḍhakonmitān।
dviśataṃ piśitāt gavyāt chāgādvā tatpacedapām॥
au10.31
droṇairdvātriṃśatāṣṭāṃśaśeṣeṇa ca vipācayet।
tailadroṇaṃ dadhivahe ślakṣṇapiṣṭaiśca pālikaiḥ॥
au10.32
pāṭhāsamaṅgāsuṣavīdviniśācandanadvayaiḥ।
elājalotpalabalāśvadaṃṣṭrāsārivāghanaiḥ॥
au10.33
mañjiṣṭhākuṣṭhamadhukalodhrarāsnākuṭannaṭaiḥ।
śaṭhīśirīṣakusumanatanāgāmarāhvayaiḥ॥
au10.34
varāṅgajoṅgapattaṅgaviḍaṅgaiḥ sapriyaṅgubhiḥ।
muruḍgīpatranaladasevyakundanakhadvayaiḥ॥
au10.35
tilaparṇyā ca tatpānabastyabhyañjananāvanaiḥ।
apasmāragrahonmādān saśoṣaviṣamajvarān॥
au10.36
yoniśukrāmayān gulmaṃ pramehaṃ pāṇḍutāṃ madam।
vātaśoṇitavīsarpapakṣāghātārditādikān॥
au10.37
sarvān mārutajānrogānviśeṣādviṣavātajān।
nihanti kārmaṇaṃ kṛtyāṃ mūladaṃṣṭrāviṣaṃ garam।
rasāyanānāṃ pravaraṃ medhyaṃ vājīkaraṃ param॥
au10.38
brāhmīrasavacākuṣṭhaśaṅkhapuṣpīśṛtaṃ ghṛtam।
purāṇaṃ medhyamunmādālakṣmyapasmārapāpmajit॥
au10.39
tailaprasthaṃ ghṛtaprasthaṃ jīvanīyaiḥ palonmitaiḥ।
kṣīradroṇe pacet siddhamapasmāravimokṣaṇam॥
au10.40
kaṃse kṣīrekṣurasayoḥ kāśmarye'ṣṭaguṇe rase।
kārṣikairjīvanīyaiśca sarpiḥprasthaṃ vipācayet।
vātapittodbhavaṃ kṣipramapasmāraṃ nihanti tat॥
au10.41
tadvat kāśāvidārīkṣukuśakvāthaśṛtaṃ payaḥ॥
au10.42
madhukadvipale kalke droṇe cāmalakīrasāt।
siddhaṃ siddho ghṛtaprasthaḥ pittāpasmārabheṣajam॥
au10.43
kūṣmāṇḍasvarase sarpiraṣṭādaśaguṇe śṛtam।
yaṣṭīkalkamapasmāraharaṃ dhīvāksvarapradam॥
au10.44
kapilānāṃ gavāṃ pittaṃ nāvanaṃ paramaṃ hitam।
śvaśṛgālaviḍālānāṃ siṃhādīnāṃ ca pūjitam॥
au10.45
godhānakulanāgānāṃ pṛṣatarkṣagavāmapi।
pitteṣu sādhitaṃ tailaṃ nasye'bhyaṅge ca śasyate॥
au10.46
triphalāvyoṣapītadruyavakṣāraphaṇijjakaiḥ।
śryāhvāpāmārgakārañjabījaistailaṃ prasādhitam।
bastamūtre hitaṃ nasyaṃ cūrṇaṃ vādhmāpayet bhiṣak॥
au10.47
vṛścikālībalākuṣṭhabhāṅrjīlavaṇapañcakam।
kāyasthāṃ śāradāṃ mudgamuśīraṃ jaladaṃ yavān॥
au10.48
vyoṣaṃ ca bastamūtreṇa piṣṭvā vartīṃ prakalpayet।
apasmāragaronmādasarpadaṣṭaviṣāśite॥
au10.49
mustāvayasthātriphalākāyasthāhiṅguśādvalaiḥ।
vyoṣamāṣayavairmūtrairbastameṣarṣabhodbhavaiḥ॥
au10.50
hanti vartirapasmārakilāsaviṣamajvarān।
puṣyodghṛtaṃ śunaḥ pittamapasmāraghnamañjanam।
tadeva sarpiṣā yuktaṃ dhūpanaṃ paramaṃ hitam॥
au10.51
kaṭabhīnimbakaṭvaṅgamadhuśigrutvacāṃ rase।
siddhaṃ mūtrasamaṃ tailamabhyaṅgārthaṃ praśasyate॥
au10.52
palaṅkaṣāvacāpathyāvṛścikālyarkasarṣapaiḥ।
jaṭilāpūtanākeśīnākulīhiṅgucorakaiḥ॥
au10.53
laśunātirasācchatrākuṣṭhairviḍbhiśca pakṣiṇām।
māṃsāśināṃ yathālābhaṃ bastamūtre vipācitam।
tailamabhyañjanaṃ kāryaṃ taiśca dhūpanalepanam॥
au10.54
nakulolūkamārjāragṛdhrakīṭāhikākajaiḥ।
tuṇḍaiḥ pakṣaiḥ purīṣaiśca dhūpamasya prayojayet॥
au10.55
kākolīśigrulavaṇahiṅguśivāṭikāḥ।
kaiḍaryaṃ candanaṃ kṛṣṇāṃ kākanāsāṃ sasarṣapām॥
au10.56
śunaḥ skandhākṣinakharān parśukāṃśceti peṣayet।
bastamūtreṇa puṣyarkṣe tairdihyāddhūpayecca taiḥ॥
au10.57
gopucchalomabhirdagdhairathavā bastaromabhiḥ।
kharāsthibhirhastinakhaistadvadvā mūtrakalkitaiḥ।
udvartanaṃ sadā kuryācchṛtaiśca pariṣecanam॥
au10.58
ābhiḥ kriyābhiḥ siddhābhirhṛdayaṃ samprabhucyate।
srotāṃsi cāsya śudhyanti smṛtiṃ saṃjñāṃ ca vindati॥
au10.59
bhūtānubandhepasmāre doṣaliṅgādhikākṛtau।
yuñjyādyathāsvaṃ bhūtoktāṃ kriyāṃ daivavyapāśrayām॥
au10.60
śīlayettailalaśunaṃ payasā vā śatāvarīm।
brāhmīrasaṃ kuṣṭharasaṃ vacāṃ vā madhusaṃyutām॥
au10.61
samaṃ kruddhairapasmāro doṣaiḥ śārīramānasaiḥ।
yajjāyate yataścaiṣa mahāmarmasamāśrayaḥ॥
au10.62
tasmādrasāyanairenaṃ duścikitsyamupācaret।
tadārtaṃ cāgnitoyāderviṣamāt pālayet sadā॥
au10.63
muktaṃ manovikāreṇa tvamitthaṃ kṛtavāniti।
na brūyādviṣayairiṣṭaiḥ kliṣṭaṃ ceto'sya bṛṃhayet॥
au10.64
grahopaśliṣṭadehānāṃ vibhrāntasmṛticetasām।
mahāsnehaṃ praśaṃsanti pānābhyañjanabastiṣu॥
॥iti daśamo'dhyāyaḥ॥
(tṛtīyaṃ bhūtatantraṃ sampūrṇam)
au11.1
athāto vartmarogavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au11.2
sarvaroganidānoktairahitaiḥ kupitā malāḥ।
acakṣuṣyairviśeṣeṇa prāyaḥ pittānusāriṇaḥ॥
au11.3
sirābhirūrdhvaṃ prasṛtā netrāvayavamāśritāḥ।
vartmasandhiṃ sitaṃ kṛṣṇaṃ dṛṣṭiṃ vā sarvamakṣi vā॥
au11.4
rogān kuryuḥ calastatra prāpya vartmāśrayāḥ sirāḥ।
suptotthitasya kurute vartmastambhaṃ savedanam॥
au11.5
pāṃsupūrṇābhanetratvaṃ kṛcchronmīlanamaśru ca।
vimardanāt syācca śamaḥ kṛcchronmīlaṃ vadanti tamū॥
au11.6
cālayanvartmanī vāyurnimeṣonmeṣaṇaṃ muhuḥ।
karotyaruṅnimeṣo'sau vartma yattu nimīlyate॥
au11.7
vimuktasandhi niśceṣṭaṃ hīnaṃ vātahataṃ hi tat॥
au11.8
kṛṣṇāḥ pittena bahvyontarvartma kumbhīkabījavat।
ādhmāyante punarbhinnāḥ piṭakāḥ kumbhisaṃjñikāḥ॥
au11.9
sadāhakledanistodaṃ raktābhaṃ sparśanākṣamam।
pittena jāyate vartma pittotkliṣṭamuśanti tat॥
au11.10
karoti kaṇḍūṃ dāhaṃ ca pittaṃ pakṣmāntamāśritam।
pakṣmaṇāṃ śatanaṃ cānu pakṣmaśātaṃ vadanti tam॥
au11.11
pothakyaḥ piṭakāḥ śvetāḥ sarṣapābhā ghanāḥ kkaphāt।
śophopadeharukkaṇḍūpicchilāsrasamanvitāḥ॥
au11.12
kaphotkliṣṭaṃ bhavedvartma stambhakledopadehavat॥
au11.13
granthiḥ pāṇḍurarukpākaḥ kaṇḍūmānkaṭhinaḥkaphāt।
kolamātraḥ sa lagaṇaḥ kiñcidalpastato'thavā॥
au11.14
raktā raktena piṭakā tattulyapiṭakācitā।
au11.15
utsaṅgākhyā tathotkliṣṭaṃ rājimat sparśanākṣamam॥
au11.16
arśo'dhimāṃsaṃ vartmāntaḥ stabdhaṃ snigdhaṃ sadāharuk।
raktaṃ raktena tatsrāvi cchinnaṃ cchinnaṃ ca vardhate॥
au11.17
madhye vā vartmano'nte vā kaṇḍūṣārugvatī sthirā।
mudgamātrāsṛjā tāmrā piṭAkāñjananāmikā॥
au11.18
doṣairvartma bahiḥ śūnaṃ yadantaḥ sūkṣmakhācitam।
sasrāvamantarudakaṃ bisābhaṃ bisavartma tat॥
au11.19
yadvartmotkliṣṭamutkliṣṭamakasmānmlānatāmiyāt।
raktadoṣatrayotkleśāt bhavatyutkliṣṭavartma tat॥
au11.20
śyāvavartma malaiḥ sāsraiḥ śyāvaṃ rukkledaśophavat॥
au11.21
śliṣṭākhyaṃ vartmanī śliṣṭe kaṇḍūśvayathurāgiṇī॥
au11.22
vartmāntaḥ piṭakā rūkṣāḥ karkaśāḥ sikatopamāḥ॥
au11.23
sikatāvartmakṛṣṇaṃ tu kardamaṃ kardamopamam॥
au11.24
bahalaṃ bahalairmāṃsaiḥ savarṇaiścīyate samaiḥ॥
au11.25
kukūṇakaḥ śiśoreva dantotpattinimittajaḥ।
syāttena śiśurucchūnatāmrākṣo vīkṣaṇākṣamaḥ।
savartmaśūlapaicchilyakarṇanāsākṣimardanaḥ॥
au11.26
pakṣmoparodhe saṅkoco vartmanorjāyate tataḥ।
kharatāntarmukhatvaṃ ca romṇāmanyāni vā punaḥ॥
au11.27
kaṇṭakairiva tīkṣṇāgrairghṛṣṭaṃ tairakṣi śūyate।
ūṣyate cānilādidviḍalpāhaṃ śāntiruddhṛtaiḥ॥
au11.28
kanīnake bahirvartma kaṭhino granthirunnataḥ।
tāmraḥ pakvosrapūyasrudalajyādhmāyate muhuḥ॥
au11.29
vartmāntarmāṃsapiṇḍābhaḥ śvayathurgrathito'rujaḥ।
sāsraiḥ syādarbudo doṣairviṣamo bāhyataścalaḥ॥
au11.30
caturviṃśatirityete vyādhayo vartmasaṃśrayāḥ॥
au11.31
ādyo'trabheṣajaiḥ sādhyo dvau tatorśaśca varjayet।
pakṣmoparodho yāpyaḥ syāccheṣāñchastrauṣadhairjayet॥
au11.32
kuṭṭayet pakṣmāśatanaṃ chindyātteṣvapi cārbudam।
bhindyāllagaṇakumbhīkābisotsaṅgāñjanālajīḥ॥
au11.33
pothakīśyāvasikatāśliṣṭotkliṣṭacatuṣṭayam।
sakardamaṃ sabahalaṃ vilikhet sukukūṇakam॥
॥iti ekādaśo'dhyāyaḥ॥
atha dvādaśo'dhyāyaḥ।
au12.1
athāto vartmarogapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au12.2
kṛchrabodhe purāṇaṃ ghṛtaṃ drākṣākalkakvāthasiddhaṃ śarkarāvacūrṇitaṃ rātrau pāyayet।
snigdhāṃśca nasyadhūmāñjanatarpaṇapuṭapākān prayojayet।
vātaharadravyakalpitāṃśca bastīn kṣīrasvinnaireraṇḍapallavaiḥ svedaṃ ca vartmanām॥
au12.3
evamaśāntau mudgamātrāntaraiḥ padairagninā tvagdāhaṃ bindubhirācaret॥1Aṣ.Utt.12.4। kumbhīkāpiṭakāsu vartma likhitvā saindhavenānupratisārya paṭolāmalakamadhukakvāthena secayet ghṛtena ca॥
au12.5
pittaraktokliṣṭayormadhurauṣadhasiddhena sarpiṣā snigdhasya sirāṃ vidhyet।
virecayeccainaṃ trivṛtkvāthavatā triphalākalkena।
triphalākvāthayuktena vā brāhmīcūrṇena।
candanośīramadhukamṛdvīkāpunarnavabṛhatīmūlasiddhaṃ tailaṃ nāvayet।
likhite ca vartmani srutarakte yaṣṭyāhvaniryūheṇa prakṣālanam।
candanaśṛtaṃ payaḥ pariṣekaḥ।
śītasnigdhāśca śirovaktralepāḥ॥
au12.6
pakṣmaśāte romakūpān sūcyagreṇa kuṭṭAyejjalaukobhirvā grāhayet।
payasekṣurasena vā vamanam।
svāduśītaskandhasādhitaṃ sarpirnāvanam।
kākajaṅghā rohita matsyamāṃsaṃ ca kākaśoṇitabhāvitamantardhūmaṃ dagdhaṃ cūrṇāñjanaṃ kuryāt॥
au12.7
sañcūrṇya puṣpakāsīsaṃ bhāvayet surasārasaiḥ।
tāmre daśāhaṃ paramaṃ pakṣmaśāte tadañjanam॥
au12.8
pothakīrvilikhya śuṇṭhīsaindhavamāgadhikācūrṇaiḥ pratisārya prakṣālya coṣṇāmbhasā khadirasārāḍhakīśigrupatrakaṣāyeṇa secayet।
tataścāmrajambūpravālakvāthenāścyotanam।
triphalākhadirasārodakena vā madhusaṃyuktena।
viḍaṅgalākṣādārvītvaggairikālamanohvācūrṇaḥ kṣaudrānvito'ñjanam॥
au12.9
evamapyanupaśame jalaukaso yojayet।
punaḥ punarvā lekhayet।
pariṣekaṃ ca triphalāmadhukadviharidrākaṣāyeṇa madhuyuktena kuryāt।
mustaśarkarākapitthapatrāmbunā vā॥
au12.10
kaphotkliṣṭaṃ vartma likhitvā saindhavakāsīsapippalīmanaśśilārasāñjanacūrṇairmadhumadbhiḥ pratisārayet।
kaphaghnāni ca vamanadhūmanāvanāñjanānyāhāravidhiśca।
vartmāpaklede kāsīsalavaṇasumanomukularasāñjanairvartirañjanam॥
au12.11
lagaṇaṃ kaphotkliṣṭavat sādhayet।
aśāmyatyagninā dāho vamanaṃ virecanaṃ ca। pippalīmadhukanimbajyotiṣmatīdevadāruviḍaṅgapriyaṅgutriphalākuṣṭhaśatāhvāsaidhavaiḥ siddhaṃ tailaṃ nāvayet।
tīkṣṇāvapīḍāñjanakavalāṃśca vidadhyāduṣṇopacāraṃ ca॥
au12.12
utsaṅgapiṭakāmañjananāmikāṃ ca bhitvā niṣpīḍya collikhitāṃ tagarailāsaindhavanepālīcūrṇena sakṣaudreṇa pratisārayet।
haridrāmadhukapaṭolalodhraḥ samākṣikaḥ pariṣekaḥ॥
au12.13
bisavartmādiṣu bahalavartmānteṣu saidhavaṃ pratisāraṇam।
bisaśliṣṭavartmanostathānupaśame'gninā kṣāreṇa vā dahanam॥
au12.14
kukūṇake nimbapatratriphalākhadiramūlakalkavipakvaṃ sarpirdhātrīṃ pāyayitvā saindhavasarṣapopakulyāyaṣṭyāhvavatoṣṇāmbhasā vāmayet।
pippalīdrākṣābhayāniryūheṇa virecayet।
stanau cāsyā māgadhikāmustādvirajanaḥkalkenālipyodvartayet।
dhūpayecca saghṛtaiḥ siddhārthakaḥ।
pāyayeccaināṃ paṭolamustamṛdvīkāguḍūcītriphalākaṣāyam॥
au12.15
bālasya vartmanī likhitvā madhusaindhavarasāñjanaiḥ pratisāryāmalakyaśmantakajambūpallavakvāthena prakṣālayet।
jalaukobhirvā grāhayet।
vedanāyāṃ tu kuṣṭhaguḍūcīkalkodakena saguḍakṣaudreṇa pariṣeko mūrdhānaṃ cāsyakaṭutailenābhyajya pāṭhākalkena pralipyārjunabilvanirguṇḍīmārkavatarkārīsairyakakārpāsīmālatīpatraniryūheṇa secayet॥
au12.16
maricaviḍaṅgaharidrākalkasiddhaṃ tailaṃ pratimarśaḥ।
mūrvātāmrarajasī stanyapiṣṭe piṇḍāñjanam।
śaṅkhamanaśśilāsaindhavarasāñjanakṣaudrairvā rasakriyā।
lohaśivāṭikāmṛdaḥ kapāle'nekaśaḥ prataptāḥ stanyenanirvāpitāḥ ślakṣṇacūrṇamañjanam।
lākṣāvellamanaśśilālagairikadārvītvagbhirvā।
punaḥ punaśca dhātrīṃ vamanavirecanairupapādayet॥
au12.17
pakṣmoparodhe samupacitaṃ vartma lekhanenotkliṣṭaṃ raktaṃ visrāvaṇena saśophaṃ śirovirekakavalavamanairyāpayet॥
au12.18
pravṛddheṣu tu romasu viśuddhadehasya sahiṣṇorbhruvodhastāddvau bhāgau pakṣmāntāt bhāgamekaṃ samutsṛjya yavamātraṃ tadākṛti tiryak chedayedārdravāsasā ca raktaṃ gṛhṇīyāt॥
au12.19
tatstanubhūte rakte kṣaumasūtreṇa bālena vā dhanurvakrayā sūcyā mudgamātrāntaraiḥ padaiḥ sīvyet।
tato'sya lalāṭe paṭṭaṃ badhvā tatsīvanasūtraṃ tatra sūcīpadairnātigāḍhaślathamāsajjet।
śatadhautaghṛtena cāsya sakṣaudreṇa kavalikāṃ dadyāt॥
au12.20
na caitat badhnīyāt।
vraṇavedanāyāṃ vastrabaddhena yaṣṭīmadhukacūrṇena saṃskṛtaṃ sarpiḥ pariṣeko vaṭādikvaṣāyāśca sakṣīrāḥ।
pañcame ṣaṣṭhe vāhani sthirībhūteṣu śastrapadeṣu sīvanasūtramavalambakācchitvāpanayet।
vraṇaṃ ca svarṇagairikarajasāvacūrṇayet।
tīkṣṇanasyāñjanāni cāvacārayet॥
au12.21
atyutkṣipte tu sūtre śvayathuḥ syāt।
tatra mṛduḥ svedaḥ snaihikaṃ ca nasyam॥
au12.22
nirbhujya vā vartmadoṣopahatāṃ valīṃ vilikhya tumburuvakrakuśābhayābījānyatamakalkena pratisārayet kṣāreṇa vā dahettaprayā vā śalākayā॥
au12.23
upapakṣmāṇi tu lākṣārasena lakṣayitvā sandaṃśenoddhṛtya tanusūcyagreṇāgnivarṇena romakūpān dahet।
tataśca pūrvavat pariṣeko nāvanaṃ ca॥
au12.24
bāhyālajerbhinnālikhitasya kṣāreṇāgninā vā dāho vraṇavaccopacāraḥ।
arbudasya ca svinnasyāmūlacchinnasya likhitapratisāritasya ceti।
bhavanti cātra॥
au12.25
nivāte'dhiṣṭhitasyāptaiḥ śuddhasyottānaśāyinaḥ।
bahiḥ koṣṇāmbutaptena sveditaṃ vartma vāsasā॥
au12.26
nirbhujya vastrāntaritaṃ vāmāṅguṣṭhāṅgulīdhṛtam।
na sraṃsate calati vā vartmaivaṃ sarvatastataḥ॥
au12.27
maṇḍalāgreṇa tattiryak kṛtvā śastrapadāṅkitam।
likhettenaiva patraivā śākaśephālikādijaiḥ।
phenena toyarāśervā picunā pramṛjannasṛk॥
au12.28
sthite rakte sulikhitaṃ sakṣaudraiḥ pratisārayet।
yathāsvamuktairanu ca prakṣālyoṣṇena vāriṇā॥
au12.29
ghṛtena siktamabhyaktaṃ badhnīyānmadhusarpiṣā।
ūrdhvādhaḥkarṇayordatvā piṇḍīṃ ca yavasaktubhiḥ॥
au12.30
tṛtīye'hani muktasya pariṣekaṃ yathāyatham।
kuryāccaturthe nasyādīn muñcedevāhni pañcame॥
au12.31
samaṃ nakhanibhaṃ śophakaṇḍūgharṣādyapīḍitam।
vidyāt sulikhitaṃ vartma likhedbhūyo viparyaye॥
au12.32
rukpakṣmavartmaśatanasraṃsanānyatilekhanāt।
snehasvedādikastasminniṣṭo vātaharaḥ kramaḥ॥
au12.33
abhyajya navanītena śvetalodhraṃ pralepayet।
eraṇḍamūlakalkena puṭapākaṃ pacettataḥ॥
au12.34
svinnaṃ prakṣālitaṃ śuṣkaṃ cūrṇitaṃ poṭṭalīkṛtam।
striyāḥ kṣīre chagalyā vā mṛditaṃ netrasecanam॥
au12.35
śālitaṇḍulakalkena liptaṃ tadvat pariṣkṛtam।
kuryānnetre'tilikhite mṛditaṃ dadhimastunā।
kevalenāpi vā sekaṃ mastunā jāṅgalāśinaḥ॥
au12.36
medyāṃstu vrīhivaktreṇa vibhidya kaṭhinonnatān।
niṣpīḍayedanu vidhiḥ śeṣaḥ syātatra pūrvavat॥
॥iti dvādaśo'dhyāyaḥ॥
atha trayodaśo'dhyāyaḥ।
au13.1
athātaḥ sandhisitāsitarogavijñānīyaṃ nāmā dhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au13.2
vāyuḥ kruddhaḥ sirāḥ prāpya jalābhaṃ jalavāhinīḥ।
aśru srāvayate vartmaśuklasandheḥ kanīnakāt।
tena netramarugrāgaśophaṃ syāt sa jalāsravaḥ॥
au13.3
kaphāt kaphāsrave śvetaṃ picchilaṃ bahalaṃ sravet॥
au13.4
kaphena śophastīkṣṇāgraḥ kṣārabudbudakopamaḥ।
pṛthumūlaścalaḥ snigdhaḥ savarṇo mṛdupicchilaḥ।
mahānapākaḥ kaṇḍūmānupanāhaḥ sa nīrujaḥ॥
au13.5
raktādraktāsrave tāmraṃ bahūṣṇaṃ cāśru saṃsravet॥
au13.6
vartmasandhyāśrayā śukle piṭakā dāhaśūlinī।
tāmrā mudgopamā bhinnā raktaṃ sravati parvaṇī॥
au13.7
pūyāsrāve malāḥ sāsrā vartmasandheḥ kanīnakāt।
srāvayanti muhuḥ pūyaṃ sāsṛk tvaṅmāṃsapākataḥ॥
au13.8
pūyālaso vraṇaḥ sūkṣmaḥ śophasaṃrambhapūrvakaḥ।
kanīnasandhāvādhmāyī pūyāsrāvī savedanaḥ॥
au13.9
kanīnasyāntaralajī śopho ruktodadāhavān॥
au13.10
apāṅge vā kanīne vā kaṇḍūṣāpakṣmapoṭavān।
pūyāsrāvī kṛmigranthiḥ granthiḥ kṛmiyuto'rtimān॥
au13.11
upanāhakṛmigranthipūyālasakaparvaṇīḥ।
śastreṇa sādhayet pañca sālajīnāsravāṃstyajet॥
au13.12
pittaṃ kuryāt site bindūnasitaśyāvapītakān।
malāktādarśatulyaṃ vā sarvaṃ śuklamadāharuk।
rogo'yaṃ śuktikāsaṃjñaḥ saśakṛdbhedatṛḍjvaraḥ॥
au13.13
kaphācchukle samaṃ śvetaṃ ciravṛdhyadhimāṃsakam॥
au13.14
śuklārmaśophastvarujaḥ savarṇo bahalo mṛduḥ।
guruḥ snigdhombubindvābho balāsagrathitaḥ smṛtaḥ॥
au13.15
bindubhiḥ piṣṭadhavalairutsannaiḥ piṣṭakaṃ vadet॥
au13.16
raktarājītataṃ śuklamūṣyate yat savedanam।
saśophāśrūpadehaṃ ca sirotpātaḥ sa śoṇitāt॥
au13.17
upekṣitaḥ sirotpāto rājīstā eva vardhayan।
kuryāt sāsraṃ sirāharṣaṃ tenākṣyudvīkṣaṇākṣamam॥
au13.18
sirājālaṃ sirājālaṃ bṛhadraktaṃ ghanonnatam॥
au13.19
śoṇitārma samaṃ ślakṣṇaṃ padmābhamādhimāṃsakam॥
au13.20
nīrukślakṣṇorjuno binduḥ śaśalohitalohitaḥ॥
au13.21
mṛdvāśuvṛdhyaruṅmāṃsaṃ prastāri śyāvalohitam॥
au13.22
prastāryarma malaiḥ sāsraiḥ snāvarma snāvasannibham॥
au13.23
śuṣkāsṛkpiṇḍavacchyāvaṃ yanmāṃsaṃ bahalaṃ pṛthu॥
au13.24
adhimāṃsārma tat dāhagharṣavatyaḥ sirāvṛtāḥ।
kṛṣṇāsannāḥ sirāsaṃjñāḥ piṭakāḥ sarṣapopamāḥ॥
au13.25
śuktiharṣasirotpātapiṣṭakagrathitārjunam।
sādhayedauṣadhaiḥ ṣaṭkaṃ śeṣaṃ śastreṇa saptakam॥
au13.26
navotthaṃ tadapi dravyairarmoktaṃ yattu pañcadhā।
tacchedyamasitaprāptaṃ māṃsasnāvasirāvṛtam।
carmoddālavaducchrāyi dṛṣṭiprāptaṃ tu varjayet॥
au13.27
pittaṃ kṛṣṇe'thavā dṛṣṭau śuklaṃ todāśrurāgavat।
chitvā tvacaṃ janayati tena syātkṛṣṇamaṇḍalam॥
au13.28
pakvajambūnibhaṃ kiñcinnimnaṃ ca kṣataśukrakam।
tat kṛcchrasādhyaṃ yāpyaṃ tu dvitīyapaṭalavyadhāt॥
au13.29
tatra todādibāhulyaṃ sūcīviddhābhakṛṣṇatā।
tṛtīyapaṭalacchedādasādhyaṃ nicitaṃ vraṇaiḥ॥
au13.30
śaṅkhaśuklaṃ kaphātsādhyaṃ nātiruk śuddhaśukrakam॥
au13.31
ātāmrapicchilāsrasrudātāsrapiṭakātiruk।
ajāviṭsadṛśocchrāyakārṣṇyā varjyāsṛjājakā॥
au13.32
sirāśukraṃ malaiḥ sāsraistajjuṣṭaṃ kṛṣṇamaṇḍalam।
satodadāhatāmrābhiḥ sirābhiravatanyate॥
animittoṣṇaśītācchaghanāsrasrucca tattyajet॥
au13.33
doṣaiḥ sāsraiḥ sadṛkkṛṣṇaṃ nīyate śuklarūpatām।
dhavalāsropaliptābhaṃ niṣpāvārdhadalākṛti॥
au13.34
atitīvrarujārāgadāhaśvayathupīḍitam।
pākātyayena tacchukraṃ varjayettīvravedanam॥
au13.35
yasya vā liṅganāśo'ntaḥśyāvaṃ yadvā salohitam।
atyutsedhāvagāḍhaṃ vā sāsranāḍīvraṇāvṛtam॥
au13.36
purāṇaṃ viṣamaṃ madhye vicchinnaṃ yacca śukrakam।
pañcetyuktā gadāḥ kṛṣṇe sādhyāsādhyavibhāgataḥ॥
॥iti trayodaśo'dhyāyaḥ॥
atha caturdaśo'dhyāyaḥ।
au14.1
athātaḥ sandhisitāsitarogapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au14.2
upanāhaṃ bhiṣak svinnaṃ vrīhimukhena bhitvā maṇḍalāgreṇa samantāllekhayet।
tataḥ saidhavapippalīcūrṇena sakṣaudreṇa pratisārayet।
pūrvavacca badhnīyāt।
paṭolapatrāmalakakvāthenāścyotayet॥
au14.3
parvaṇāmuttarasandhitribhāge baḍiśenāvalambya vṛddhipatreṇārdhamātre chindyāt।
anyathāśrunāḍī syāt।
madhusaindhavapratisāritāṃ cārmavaccikitset॥
au14.4
pūyālase sirāṃ vidhyettatastamupanāhayedakṣipākoktaṃ cakṣeta।
saindhavārdrakakāsīsāyastāmraiḥ susūkṣmaiḥ sakṣaudrairañjanam॥
au14.5
kṛmigranthiṃ karīṣeṇa svinnaṃ bhitvā vilikhya ca kāsīsasaindhavatriphalāmākṣikaiḥ pratisārayet॥
au14.6
śuktikāṃ pittābhiṣyandavat sādhayet॥
au14.7
balāsagrathitaṃ piṣṭakaṃ ca sirāvyadhavarjaṃ kaphābhiṣyandavat॥
au14.8
viśeṣatastilanālān yavanālān vā haritaśalākānardhamāsamajākṣīreṇa bhāvayitvā śoṣayitvā ca dāhayet।
tatastadbhasma kṣārakalpena parisrāvyādarvīpralepādvipacet।
rasakriyeyaṃ balāsagrathitaśophopadehaharā।
ayameva ca kalpaḥ phaṇijjāarjakāsphotabilvakapitthanirguṇḍyeraṇḍakumudotpalajātīkusumeṣu pṛthak kāryaḥ॥
au14.9
saindhavālamaricakaṭphalaśaṅkhasamudraphenairvartiḥ piṣṭake'ñjanam।
śuṇṭhīśigruphalapippalīsaindhavacūrṇo bījapūrakarasāpluto'ñjanaṃ piṣṭakamapaharati।
tadvattrikaṭukakaṭphalacūrṇo balāsagrathitaṃ ca॥
au14.10
bṛhatīphalaṃ pippalītaṇḍulapūritaṃ puṭapākena pacet।
taistaṇḍulaiścūrṇāñjanaṃ balāsagrathitapiṣṭakaghnam।
atyarthaśophe haritālasaindhavaśuṇṭhīdevadārupunarnavairbiḍālakaḥ॥
au14.11
sirotpātaharṣajālārjuneṣu raktābhiṣyandavat pratikuryāt।
viśeṣeṇa sirāharṣe svarṇagairiko madhuyukto'ñjanam।
stanyānvitaṃ vā kāsīsaṃ kṣaudradrutaṃ vā kāsīsasaindhavamarjune mātuluṅgarasena saśarkareṇāścyotanaṃ mastunā vā॥
au14.12
śaṅkhanābhirmākṣikeṇa yuktā sitayā vā samudraphenakoñjanam।
sphaṭikakuṅkumaśaṅkhanābhimadhuyaṣṭikā vā kṣaudrārdrāstadvadvā rasāñjanaṃ kāsīsaṃ vā॥
au14.13
arma tu pañcavidhamapi yattanuraktaṃ dhūmāvilaṃ dadhinibhaṃ vā tacchukravat kāyaśirovirekalekhanāñjanairupācaret॥
au14.14
athetarasmin snigdhasyāturasya peyāvilepijāṅgalarasānyatamāśitasya kṛtasvastyayanasya sukhaśayanagatasyottānadehasya kiñcidavākśirasaḥ sukhoṣṇāmbuplutatāntavasvinnanayanasya saindhavena sabījapūrakarasenāñjayitvāṅguṣṭhakena nimīlitamakṣi vimṛdgīyādābalāsagrathitarūpotpatteḥ।
itthaṃ ca saṃroṣitākṣasya pracalite'rmādhimāṃsake niścalaṃ paricārakaḥ śirodhārayet॥
au14.15
anyaśca vāmadakṣiṇānyatarapārśve'nukūlaṃ sthito dṛḍhavastragarbhābhyāmaṅguṣṭhābhyāṃ vartmanī nikṣipet।
atha vaidyaḥ kanīnakāt pravṛddhe'rmaṇyapāṅgamakṣimāṇasya yatra yatra valī jāyate tatra tatrārma baḍiśena mucuṭyā vā nātyāyataṃ gṛhītvā kiñcidunnamya kṛṣṇaśuklamaṇḍalābhyāṃ sarvataḥ sūcyagreṇa mokṣayitvā kiñcidāñchet।
atha tīkṣṇena maṇḍalāgreṇa vṛddhipatreṇa vā vilikhya kanīnakaṃ copānīya kanīnakasamameva caturbhāgaśeṣaṃ chindyāt।
varjayecca kanīnakaṃ sirāścāśruvahāḥ।
tathā hi nākṣi vyāpadyate॥
au14.16
yattu jālavadarma vyāpi tadeṣiṇyā yāvatkanīnakamanusarannunmocyonnamayya pūrvavat chindyāt।
tadvadapāṅgāt pravṛddhe kanīnakamīkṣamāṇasya yāvadapāṅgaṃ copanīyāpāṅgasamameva tathā yāvadvarjayedapāṅgaṃ sirāścetyādi।
tataḥ plotena raktaṃ viśodhya samyak chinnamavekṣya saindhavacūrṇena punaḥ punaḥ pratisārayedyavanālabhasmanā vā plotaśuddhaṃ ca punarmadhunā।
tataḥ śītāmbu pariṣiktaṃ sarpiṣā sukhoṣṇena pariṣicya madhughṛtāktaṃ pūrvavat badhnīyāt।
mūrdhni pādayoścāsmai śatadhautaghṛtaṃ śītāṃśca pradehān dadyāt॥
au14.17
snehoktaṃ cācāramādiśet।
dvitīye cāhni sāyaṃ prātarmadhukasarpiṣā koṣṇena śirastathāvabaddhameva cākṣi siñcet।
pañcāhaṃ coṣṇodakānupānaṃ sarpiḥ pītvā jīrṇe pathyamaśnīyāt॥
au14.18
tṛtīye divase vimucya karañjabījasiddhena kṣīreṇākṣi svedayet।
lodhramadhukakiṃśukapaṭoladviharidrākoraṇḍamukulakvāthena madhumiśreṇāścyotayet। saptame'hani sarvathā muñcet ātapākāśadarśanaṃ ca pariharet॥
au14.19
saśophe tu netre dhūmaḥ śirovirecanaṃ ca।
anupaśāntarāge sirāvisrāvaṇam।
sāsrāve nasyam॥
au14.20
tilān sulikhitān madhukakākolīsuniṣaṇṇakapañcamūlaśarkarāśrutaśīte payasi saptāhaṃ bhāvitāṃstenaiva payasā pīḍayet।
madhukaśatāhvāsārivānantāgarukākolīhareṇukailāvālukacūrṇaṃ ca pīḍyamāneṣu ṣoḍaśabhāgena prakṣipet।
tattailamebhirevauṣadhaiḥ payasā cāṣṭaguṇena siddhaṃ nāvanādaśrurāgaghnaṃ dṛṣṭiprasādanaṃ ca kṛṣṇagate tu vraṇe vraṇaśukravat kriyā।
armaśeṣe ca lekhanāñjanāni॥
au14.21
tatra samyakchinne varṇaviśuddhiḥ।
svasthatā ca।
hīnacchedāt punarvṛddhī rāgāśrupātaprakāśadarśanākṣamatvādi ca।
aticchedādakṣipākastambhasphuraṇāsrasrutitimirasaṃrambhavibaddhavartmāni।
teṣu yathāsvaṃ doṣodrekāt pratikuryāt।
nāgaramanaśśilālailāsaindhavaśarkarābhirardhakarṣāṃśābhiryuktaṃ rasāñjanārdhapalaṃ kṣaudradrutamañjanādarmaśeṣaśleṣmatimirapillāmayaghram॥
au14.22
sirājāle sirā yāstu sthūlāḥ kaṭhināścatā baḍiśena gṛhītvā maṇḍalāgreṇollikhet॥
au14.23
sirāpiṭakāḥ sūcyagreṇāvalambitāḥ kṛṣṇamanupaghnan chindyāt।
sūkṣmāstvavalikhet।
armavaccaitayoḥ śeṣamācaret॥
au14.24
śukrakeṣu yathāsvadoṣānusāreṇa triphalāghṛtapānaraktamokṣavirecanāścyotanamukhālepanasyatarpaṇapuṭa।
pākān prayuñjīta॥
au14.25
tatra vraṇaśukre trivṛnniryūheṇa trirvipakvaṃ sarpiḥ pāyayet।
sirāṃ ca vidhyet।
duṣṭaśeṣaṃ ca piṇḍitamakṣigamasṛk jalaukobhirapaharet।
madhukakākolīmṛdvīkotpalavidārīkvāthena mañjiṣṭhākṣīrakākolīmadhukakvathitājakṣīreṇa vā saśarkareṇāścyotayet śītaiścāsya śirovaktraṃ dihyāt siñcecca।
evamapyanubaddhavedanaṃ śatāhvāyaṣṭyāhvavatā ghṛtamaṇḍenānuvāsayet॥
au14.26
aśrurāgarujāśāntiṃ yadā yasyopalakṣayet।
tadātadāñjanaiḥ śukraṃ lekhanīyairupācaret॥
au14.27
vaiḍūryasphaṭikaśaṅkhamuktāvidrumarūpyāyastraputtāmrasīsālamanaśśilākukkuṭāṇḍatvaksamudraphenarasāñjanasaindhavairajāpayaḥpiṣṭairvartayaśchyāyāśuṣkāḥ kṣaudraghṛṣṭāḥ prātaḥ sāyaṃ ca prayuktā vraṇaśukranudaḥ।
karivarāhagogardabhāśvājoṣṭradaśanāḥśaṅkhamuktāsamudraphenāśca marica caturthāṃśayutā jalapiṣṭā vartayaḥ kṣataśukraharāḥ।
lākṣāsuvarṇagairikacandanajātīmukulairvartirasṛkūpittaprasādanī vraṇaśukraharā ca॥
au14.28
nimnaṃ ca śukraṃ sarujamunnamayet snehapānanasyajāṅgalarasaiḥ।
nīrujaṃ tarpaṇapuṭapākābhyām॥
au14.29
tatra tarpaṇaṃ mṛgaviṣkirapiśitaṃ kāśmaryasuniṣaṇṇotpalamṛṇālaśṛṅgāṭakaśerudrākṣākṣīravidārījīvanīyāṃśca kṣīreṇa pācayet tasmānnavanītamuddhṛtya candanamadhuśarkarānantānīlotpalakalkairaṣṭaguṇena ca payasā vipakvaṃ pūrvavadyojayet॥
au14.30
puṭapākaṃ ca kukkuṭamuddhṛtāntraṃ veśavārīkṛtya candanasārivāmadhukaśarkarānantānīlotpalaprapauṇḍarīka jīvanīyakalkaiḥ samadhughṛtaiḥ saṃsṛjya prāgiva kalpayet।
dvitvakchinnamevaṃ yāpayet॥
au14.31
śuddhaśukre haridrāmadhukasārivālodhraniryūheṇāścyotanam।
lodhracūrṇeṇa vā tāntavabaddhenoṣṇāmbumṛditena।
śuddhakoṣṭhasya ca dantījyotiṣmatīkalko'vapīḍakaḥ।
śirovirecanadravyavipakvaṃ vā tailaṃ marśaḥ pratimarśo vā॥
au14.32
śuṇṭhīsaindhavamadhuyaṣṭikābṛhatīmūlatāmrarajobhirāmalakarasapiṣṭaistāmrapātraṃ pralepayet।
tacca saghṛtairyavairāmalakapatraiśca bahuśo dhūpayet।
vartireṣā mahānīlā madhutoyaghṛṣṭā śuddhaśukraṃ nāśayati।
pūrvoktā ca dantavartiḥ।
aśāmyati tu śukre sarvatra punaḥ punaryathoktameva paryāyeṇa yojayet।
antarāntarā ca raktaṃ visrāvayet।
abhiṣyandapratiṣedhaṃ cekṣeta॥
au14.33
athotsādanārthaṃ śuddhaśukre sampraharṣaṇāni dadyāt।
triphalārasena tryahaṃ bhāvitena saindhavenāñjayet।
tadvat pippalībhirvā।
maricapippalīśirīṣabījabalāsagrathitoktakṣārāñjanairvā॥
au14.34
sampraharṣaṇādrāgāśruvedanāsu sandhāvāñjanāni yuñjyāt।
śaṅkhaṃ tāmre stanyena ghṛṣṭaṃ saghṛtairyavaiḥ śamīpatraiśca dhūpayet anena sandhāvāñjanenāñjayet।
tadvat suvarṇaṃ rūpyamayo va ghṛṣṭaṃ saghṛtairbadarīpatrairdhūpitamañjanam।
śaṅkho nistuṣāśca haritamudgāḥ piṣṭā vartiśrūrṇo vā madhuyukto'ñjanaṃ śukragharṣaṇam।
madhūkasāraśca madhunā bibhītakāsthimajjā vā॥
au14.35
masūrā nistuṣāḥ stanyapiṣṭāstaruṇadarbhāṅkurā ghṛtamājaṃ gokṣīraṃ śaraścāyase tāmreṇa ghṛṣṭaṃ pratyañjanaṃ vedanāghnam।
yavagodhūmajīvanīyamāṃsīcūrṇena saghṛtaśarkarotkārikā svedopanāhe praṇītā vedanāmapanayati śukraṃ cotsādayati।
tadvadānūpamāṃsaveśavāro vasāpayaḥ sarpirvimiśraḥ siddhaḥ॥
au14.36
athaivamupanāhapracalitasyāñjanam।
gokharāśvoṣṭradantāḥ samudraphenaḥ śaṅkhaścārjunakaṣāyapiṣṭā vartirlekhanī।
samudraphenaśaṅkhakharparaśukāsthikharanāgāśvagobālāstindukakaṣāyapiṣṭā vā॥
au14.37
pratyañjanaṃ ca taruṇabadarakhadiratindukāsthnāmantardhūmadagdhānāṃ cūrṇam।
utsannaṃ vā saśalyaṃ vā śukraṃ bālādibhirlikhet puṭapākena vā।
balāsagrathitoktakṣārarasakriyayā vā॥
au14.38
sirāśukre tvadṛṣṭighne taruṇe vraṇaśukravat kuryāt॥
au14.39
añjanaṃ cāsya prapauṇḍarīkamadhukaharidrāloharajoñjanabṛhatīkṣīrakākolīrajāpayaḥpiṣṭā yavairghṛtayuktairāmalakīpatraiśca paryāyeṇa dhūpitā vartiḥ॥
au14.40
apraśāntameva marmavat sādhayet।
samākṣikaṃ tu rasāñjanaṃ pratisāraṇam।
saptame divase kukkuṭāṇḍakapālasphaṭikacandanamanaśśilālairaśvavarāhadaśanaiśca vartiṃ kṛtvāñjayet।
udadhikaphaśaṅkhacandanairajāpayaḥpiṣṭairvartirmadhughṛṣṭā pratyaṃjanaṃ sirāśukrajit।
anupaśame paśyati cāture kiñcididamevāsakṛt kurvīta॥
au14.41
ajakāmadṛṣṭyupaghātinīṃ kṛṣṇāntajāmasravisrāvaṇairmadhuravirecanaiḥ kṣīrabastibhiñca sādhayet।
sirāśukravacca śastrakarmādividhineti।
bhavati cātra॥
au14.42
ajakāyāmasādhyāyāṃ śukre'nyatra ca tadvidhe।
vedanopaśamaṃ snehapānāsṛksrāvaṇādibhiḥ।
kuryāt bībhatsatāṃ jetuṃ śukratvotsedhasādhanam॥
au14.43
nārikelāsthibhallātatālavaṃśakarīrajam।
bhasmādbhiḥ srāvayettābhirbhāvayet karabhāsthijam॥
au14.44
cūrṇaṃ śukreṣvāsādhyeṣu tadvaivarṇyaghramañjanam।
sādhyeṣu sādhanāyālamidameva ca śīlitam॥
au14.45
ajakāṃ pārśvato vidhvā sūcyā visrāvya codakam।
samaṃ prapīḍyāṅguṣṭhena vasārdreṇānu pūrayet॥
au14.46
vraṇaṃ gomāṃsacūrṇena baddhaṃ baddhaṃ vimucya ca।
saptarātrādvraṇe rūḍhe kṛṣṇabhāṃge same sthite॥
au14.47
snehāñjanaṃ ca kartavyaṃ nasyaṃ ca kṣīrasarpiṣā।
tathāpi punarādhmāte bhedacchedādikāṃ kriyām।
yuktyā kuryādyathā nāticchedena syānnimajjanam॥
au14.48
nityaṃ ca śukreṣu śṛtaṃ yathāsvaṃ pāne ca marśe ca ghṛtaṃ vidadhyāt।
na hīyate labdhabalā tathāntastīkṣṇāñjanairdṛk pratataṃ prayuktaiḥ॥
॥iti caturdaśo'dhyāyaḥ॥
atha pañcadaśo'dhyāyaḥ।
au15.1
athāto dṛṣṭirogavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au15.2
sirānusāriṇi male prathamaṃ paṭalaṃ śrite।
avyaktamīkṣate rūpaṃ vyaktamapyanimittataḥ॥
au15.3
prāpte dvitīyaṃ paṭalamabhūtamapi paśyati।
bhūtaṃ tu yatnādāsannaṃ dūre sūkṣmañca nekṣate॥
au15.4
dūrāntikasthaṃ rūpañca viparyāsena manyate।
doṣe maṇḍalasaṃsthāne maṇḍalānīva paśyati॥
au15.5
dvidhaikaṃ dṛṣṭimadhyasthe bahudhā bahudhā sthite।
dṛṣṭerabhyantaragate drasvavaḍhraviparyayam॥
au15.6
nāntikasthamadhassaṃsthe dūragaṃ noparisthite।
pārśve paśyenna pārśvasthe timirākhyoyamāmayaḥ॥
au15.7
prāptoti kācatāṃ doṣe tṛtīyapaṭalāśrite।
tenordhvamīkṣate nādhastanucailāvṛtopamam।
yathāvarṇañca rajyeta dṛṣṭirhīyeta ca kramāt॥
au15.8
tathāpyupekṣamāṇasya caturthaṃ paṭalaṃ gataḥ।
liṅganāśaṃ malaḥ kurvan chādayeddṛṣṭimaṇḍalam॥
au15.9
tatra vātena timire vyāviddhamiva paśyati।
calāvilāruṇābhāsaṃ prasannañcekṣate muhuḥ॥
au15.10
jālāni keśān maśakānnaśmīṃścopokṣitetra ca।
kācībhūte dṛgaruṇā paśyatyāsyamanāsikam॥
au15.11
candradīpādyanekatvaṃ vakramṛjvapi manyate।
vṛddhaḥ kāco dṛśaṃ kuryādrajo dhūmāvṛtāmiva॥
au15.12
spaṣṭāruṇābhāṃ vistīrṇāṃ sūkṣmāṃ vā hatadarśanām।
saliṅganāśo vāte tu saṅkocayati dṛksirāḥ।
dṛṅmaṇḍalaṃ viśatyantargambhīrā dṛgasau smṛtā॥
au15.13
pittaje timire vidyutkhadyotodyotadīpitam।
śikhitittiripatrābhaṃ prāyo nīlañca paśyati॥
au15.14
kāce dṛkkāṃsyanīlābhā tādṛgeva ca paśyati।
arkendupariveṣāgnimarīcīndradhanūṃṣi ca॥
au15.15
bhṛṅganīlā nirālokā dṛksnigdhā liṅganāśataḥ।
dṛṣṭiḥ pittena drasvākhyā sā drasvā drasvadarśinī।
bhavet pittavidagdhākhyā pītā pītābhadarśanā॥
au15.16
kaphena timire prāyaḥ snigdhaṃ śvetañca paśyati।
śaṅkhendukundakusumaiḥ kumudairiva cācitam॥
au15.17
kāce tu niṣprabhendvarkapradīpādyairivācitam।
sitābhāsā ca dṛṣṭissyālliṅganāśe tu dṛśyate॥
au15.18
mūrtaḥ kapho dṛṣṭigataḥ snigdho darśananāśanaḥ।
bindurjalasyeva calaḥ padminīpuṭasaṃśritaḥ॥
au15.19
uṣṇe saṅkocamāyāti cchāyāyāṃ parisarpati।
śaṅkhakundedukumudasphaṭikopamaśuklimā॥
au15.20
raktena timire raktaṃ tamobhūtañca paśyati।
kācena raktā kṛṣṇā vā dṛṣṭistādṛk ca paśyati।
liṅganāśepi dṛk tādṛṅniṣprabhā hatadarśanā॥
au15.21
saṃsargasannipāteṣu vidyāt saṅkīrṇalakṣaṇān।
timirādīnakasmācca taiḥ syādvyaktākulekṣaṇaḥ।
timire śeṣayordṛṣṭau citro rāgaḥ prajāyate॥
au15.22
dyotate nakulasyeva yasya dṛṅnicitā malaiḥ।
nakulāndhaḥsa tatrāhni citraṃ paśyati no niśi॥
au15.23
arke'stamastakanyastagabhastau stambhamāgatāḥ।
sthagayanti dṛśaṃ doṣā doṣāndhaḥ sa gadoparaḥ॥
au15.24
divākarakaraspṛṣṭā bhraṣṭā dṛṣṭipathānmalāḥ।
vilīnalīnā yacchanti vyaktamatrāhni darśanam॥
au15.25
uṣṇataptasya sahasā śītavārinimajjanāt।
tridoṣaraktasaṃpṛkto yātyūṣmordhvaṃ tatokṣiṇī।
dāhoṣe malinaṃ śukramahanyāviladarśanam॥
au15.26
rātrāvāndhyaṃ ca jāyeta vidagdhoṣṇena sā smṛtā॥
au15.27
bhṛśamamlāśanāddoṣaissāsrairyā dṛṣṭirācitā।
sakledakaṇḍūḥ kaluṣā vidagdhāmlena sā smṛtā॥
au15.28
śokajvaraśirorogasantaptasyānilādayaḥ।
dhūmāvilāṃ dhūmadṛśaṃ dṛśaṃ kuryuḥ sa dhūmaraḥ॥
au15.29
sahasaivālpasatvasya paśyato rūpamadbhutam।
bhāsvaraṃ bhāskarādiṃ vā vātādyā nayanāśritāḥ॥
au15.30
kurvanti tejaḥ saṃśoṣya dṛṣṭiṃ muṣitadarśanām।
vaiḍūryavarṇāṃ stimitāṃ prakṛtisthāmivāvyathām।
aupasargika ityeṣa liṅganāśaḥ atra varjayet॥
au15.31
vinā kaphālliṅganāśān gambhīrāṃ drasvajāmapi॥
au15.32
ṣaṭkācā nakulāndhaśca yāpyāśśeṣāṃstu sādhayet।
dvādaśeti gadā dṛṣṭau nirdiṣṭāḥ saptaviṃśatiḥ॥
॥iti pañcadaśo'dhyāyaḥ॥

atha ṣoḍaśo'dhyāyaḥ।
au16.1
athātastimirapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au16.2
timiraṃ kācatāṃ yāti kāco'pyāndhyamupekṣayā।
netrarogeṣvato ghoraṃ timiraṃ sādhayet drutam॥
au16.3
tulāṃ paceta jīvantyā droṇe'pāṃ pādaśeṣite।
tatkvāthe dviguṇakṣīraṃ ghṛtaprasthaṃ vipācayet॥
au16.4
prapauṇḍarīkakākolīpippalīlodhrasaindhavaiḥ।
śatāhvāmadhukadrākṣā sitādāruphalatrayaiḥ।
kārṣikairniśi tatpītaṃ timirāpaharaṃ param॥
au16.5
drākṣācandanamañjiṣṭhākākolīdvayajīvakaiḥ।
sitāśatāvarīmedāpuṇḍrāhvamadhukotpalaiḥ॥
au16.6
pacejjīrṇaghṛtapasthaṃ samakṣīraṃ picūnmitaiḥ।
hanti tacchrukratimiraraktarājīśirorujaḥ॥
au16.7
paṭolanimbakaṭukādārvīsevyavarāvṛṣam।
sadhanvayāsatrāyantīparpaṭaṃ pālikaṃ pṛthak॥
au16.8
prasthamāmalakānāṃ ca kvāthayedarmaṇe'mbhasaḥ।
tadāḍhakerdhapalikaiḥ piṣṭaiḥ prasthaṃ ghṛtāt pacet॥
au16.9
mustabhūnimbayaṣṭyāhvakuṭayodīcyacandanaiḥ।
savyoṣacavyaistatsarpirghrāṇakarṇākṣirogajit॥
au16.10
vidradhijvaraduṣṭārurvisarpāpacikuṣṭhanut।
viśeṣācchrukratimiranaktāndhyoṣṇāmladāhahṛt॥
au16.11
triphalāṣṭapalaṃ kvāthyaṃ pādaśeṣaṃ jalāḍhake।
tena tulyapayaskena triphalāpalakalkavān॥
au16.12
ardhaprastho ghṛtātsiddhaḥ sitayā mākṣikeṇa vā।
yuktaṃ pibettattimirī tadyuktaṃ vā varārasam॥
au16.13
yaṣṭīmadhudvikākolīvyāghrīkṛṣṇāmṛtotpalaiḥ।
pālikaiḥ sasitādrākṣairghṛtaprasthaṃ pacet samaiḥ॥
au16.14
ajākṣīravarāvāsāmārkavasvarasaiḥ pṛthak।
mahātraiphalamityetat paraṃ dṛṣṭivikārajit॥
au16.15
traiphalenātha haviṣā lihānastriphalāṃ niśi।
yaṣṭīmadhukasaṃyuktāṃ madhunā ca pariplutām॥
au16.16
māsamekaṃ hitāhāraḥ pibannāmalakodakam।
sauparṇaṃ labhate cakṣurityāha bhagavān nimiḥ॥
au16.17
gavyaṃ ghṛtaṃ loharajo bhājane bādare sthitam।
triphalācūrṇasahitaṃ pītaṃ timiranāśanam॥
au16.18
purāṇaṃ ca sitābhīruyaṣṭīmadhukacūrṇavat।
niṣiktamagnivarṇairvā jīrṇaṃ sarpirayoguḍaiḥ॥
au16.19
hemarūpyāyasaiścūrṇairyuktāṃ vā triphalāṃ pṛthak।
ghṛtakṣaudrānvitāmadyāt kevalāṃ vā vicūrṇitām॥
au16.20
tāpyāyastriphalācūrṇaṃ madhujīrṇaghṛtadrutam।
lohapātre sthitaṃ māsaṃ māṣarāśau ca bhakṣayet॥
au16.21
saktūn vādyātsasarpiṣkāṃstriphalācūrṇasaṃyutān।
bhuñjīta vā susiddhena sūpenāmalakaiḥ saha॥
au16.22
prātarbhaktasya vā pūrvamadyāt pathyāṃ pṛthak pṛthak।
mṛdvīkāśarkarākṣaudraiḥ satataṃ timirāturaḥ॥
au16.23
kvāthosanāt bhṛṅgarasastailaṃ kālatilodbhavam।
lohapātre tadekatra sādhitaṃ nāvanaṃ hitam॥
au16.24
srotojāṃśāṃścatuṣṣaṣṭiṃ hemāyorūpyatāmrakaiḥ।
yuktān pratyekamekāṃśairandhamūṣodarasthitān॥
au16.25
dhmāpayitvā samāvṛttaṃ tatastacca niṣecayet।
rasaskandhakaṣāyeṇa saptakṛtvaḥ pṛtthak pṛthak॥
au16.26
vaiḍūryamuktāśaṅkhānāṃ tribhirbhāgairyutaṃ tataḥ।
cūrṇāñjanaṃ prayuñjīta tatsarvatimirāpaham॥
au16.27
nirdagdhaṃ badarāṅgāraistutthaṃ cetthaṃ niṣecitam।
kramādajāpayaḥ sarpiḥ kṣaudraistasmāt paladvayam॥
au16.28
kārṣikaistāpyamaricasrotojakaṭukānataiḥ।
paṭulodhraśilāpathyākaṇailāñjanaphenakaiḥ॥
au16.29
yuktaṃ palena yaṣṭyāśca mūṣāntardhmātacūrṇitam।
hanti kācārmanaktāndhyaraktarājīḥ suśīlitaḥ।
cūrṇo viśeṣāttimiraṃ bhāskaro bhāskaro yathā॥
au16.30
manohvāsaindhhavavyoṣaśaṅkhanābhīrasāñjanam।
katakaṃ candanaṃ pheno viḍaṅgāni sitopalā॥
au16.31
kukkuṭāṇḍakapālaṃ ca jalapiṣṭā sukhāvatī।
hantyeṣā madhunā ghṛṣṭā kācataimiryaśuklakān॥
au16.32
triphalākukkuṭāṇḍatvakkāsīsamayaso rajaḥ।
nīlotpalaṃ viḍaṅgāni phenaṃ ca saritāṃ pateḥ॥
au16.33
ājena payasā piṣṭvā lepayettāmrabhājanam।
saptarātre gate bhūyaḥ piṣṭaṃ kṣīreṇa vartayet।
eṣā dṛṣṭipradā vartirapi syādbhinnacakṣuṣaḥ॥
au16.34
añjanaṃ kṛṣṇasarpāsye nihitaṃ kuśaveṣṭite।
tatastataḥ samudvṛtya māsāt sañcūrṇayet saha॥
au16.35
sumanaḥkṣārakaiḥ śuṣkairardhāṃśaiḥ saindhavena ca।
prayojayedrāgavati timire tadvarāñjanam॥
au16.36
payasā trayametacca cūrṇayitvā subhāvitam॥
au16.37
sāmānyaṃ sādhanaṃ tvetatpratidoṣamataḥ śṛṇu॥
au16.38
vātaje timire tatra daśamūlāmbhasā ghṛtam।
kṣīre caturguṇe śreṣṭhākalkapakvaṃ pibettataḥ॥
au16.39
triphalāpañcamūlānāṃ kaṣāyaṃ kṣīrasaṃyutam।
eraṇḍatailasaṃyuktaṃ yojayeta virecanam॥
au16.40
śaṅkhinītilvakaśyāmādantīrniṣkāthya vā jale।
trivṛtkalkapratīvāpaṃ tena pakvaṃ ghṛtaṃ pibet॥
au16.41
prapauṇḍarīkabṛhatībalānaladasaindhavaiḥ।
dārubilvāḍakīkṛṣṇā hariddrāmadhuyaṣṭibhiḥ।
siddhaṃ caturguṇakṣīraṃ tailaṃ nasto niṣecayet॥
au16.42
sitairaṇḍajaṭāsiṃhīphaladāruniśānataiḥ।
śatāhvābilvamūlaiśca tailaṃ pakvaṃ payo'nvitam।
nasyaṃ sarvordhvajatrūtthavātaśleṣmāmayārtiṣu॥
au16.43
vasāñjane ca vaiyāghrī vārāhī vā praśasyate।
gṛdhrāhikukkuṭotthā vā madhukenānvitā pṛthak॥
au16.44
pratyañjanaṃ ca srotojaṃ rasakṣīraghṛtaiḥ kramāt।
niṣiktaṃ pūrvavadyojyaṃ timiraghnamanuttamam॥
au16.45
nacedevaṃ śamaṃ yāti tatastarpaṇamācaret॥
au16.46
śatāhvākuṣṭhanaladakākolīdvayayaṣṭibhiḥ।
prapauṇḍarīkasaralapippalīdevadārubhiḥ।
sarpiraṣṭaguṇakṣīraṃ pakvaṃ tarpaṇamuttamam॥
au16.47
prasādanaṃ snehanaṃ ca puṭapākaṃ prayojayet॥
au16.48
vātapīnasavaccātra nirūhaṃ sānuvāsanam॥
au16.49
pittaje timire sarpirjīvanīyaphalatrayaiḥ।
vipācitaṃ pāyayitvā snigdhasya vyadhayetsirām।
śarkarailātrivṛccūrṇairmadhuyuktairvirecayet॥
au16.50
mañjiṣṭhālodhramadhukasārivācandanaiḥ śṛtam।
jalaṃ saśarkarāstanyaṃ netraseke praśasyate॥
au16.51
stanyaṃ vā padmakośīrakṣīrivṛkṣāṅkuraiḥ śṛtam।
taptairnirvāpitaṃ sarpirasakṛllohapiṇḍakaiḥ॥
au16.52
vimarditasitādrākṣaṃ himaṃ taccākṣisecanam।
śītānālepasekādīn mukhe mūrdhni ca śīlayet॥
au16.53
sārivāpadmakośīramustāśābaracandanaiḥ।
vartiḥ śastāñjane cūrṇastathā padmotpalāñjanaiḥ।
sanāgapuṣpakarpūrayaṣṭyāhvasvarṇagaurikaiḥ॥
au16.54
lodhramūrvāprapuṇḍrāhvamāṃsīyaṣṭyāhvacandanaiḥ।
sośīraiḥ sādhitaṃ sarpiḥ sakṣīraṃ tarpaṇaṃ hitam॥
au16.55
ebhirevauṣadhaiśchāge pakve yakṛti tadrase।
pūrvavat puṭapākaśca kāryastimiranāśanaḥ॥
au16.56
śleṣmodbhave'mṛtākvāthavarākaṇaśṛtaṃ ghṛtam।
vidhyet sirāṃ pītavato dadyāccānu virecanam।
kvāthaṃ pūgābhayāśuṇṭhīkṛṣṇākumbhanikumbhajam॥
au16.57
karañjakaṭphalavacātriphalāpañcakolakaiḥ।
sadārvīkaiḥ payo yuktaṃ siddhaṃ tailaṃ ca nāvanam॥
asa16.58। śaṅkhapriyaṅgunaipālīkaṭutrikaphatrikaiḥ।
dṛgvaimalyāya vimalā vartiḥ syāt kokilā punaḥ॥
au16.59
kṛṣṇaloharajovyoṣasaindhavatriphalāñjanaiḥ।
pītākhyā dviniśākuṣṭhanatapatrakaṇoṣaṇaiḥ॥
au16.60
patrapītāvarāvyoṣaśilālanatasaindhavaiḥ॥
au16.61
manohvāśaṅkhasindhūtthamaricaistimiraṃ jayet।
vartiḥ pragāḍhamapyāśu śukrapillāmayārma ca॥
au16.62
tālīsapāṭhākiṇihīvellamāṃsīniśābhayaiḥ।
piṣṭaiḥ kṣīridrumakvāthe ghṛtaṃ siddhaṃ ca tarpaṇam॥
au16.63
puṭapākaṃ ca piśitairjāṅgalaiḥ saindhavānvitaiḥ।
sapippalīmadhughṛtaiḥ kalkitaiḥ prāgivācaret॥
au16.64
śigrupatrairjalasvinnaiḥ kāryaḥ svedaśca mātrayā॥
au16.65
raktaje pittavat kāryaṃ sannipāte yatholbaṇam॥
au16.66
vyāghrarṣyagośikhivasā yavakvāthapayoyutā।
dūrvāmadhukakalkena vipakvā tarpaṇe hitā॥
au16.67
yaṣṭyanantādvibṛhatīpippalīlavaṇadvayaiḥ।
salohacandanaiḥ pakvaṃ yakṛtā śalyakasya ca।
mṛgagodhāśaśānāṃ ca puṭapākaṃ prakalpayet॥
au16.68
dadyāduśīraniryūhe cūrṇitaṃ kaṇasaindhavam।
tatsrutaṃ saghṛtaṃ bhūyaḥ pacet kṣaudraṃ kṣipeddhane।
śīte cāsmin hitamidaṃ sarvaje timire'ñjanam॥
au16.69
kuṣṭhaṃ vā śarkaropetamāntarikṣeṇa vāriṇā।
niṣkāthyaṃ sarpiḥkṣaudrābhyāṃ saṃsṛṣṭaṃ prāgivāñjanam॥
au16.70
sroto'ñjanaṃ sasauvīraṃ veṣṭayitvājamedasā।
vaṭapatrairanu tathā darbhaiḥ kṛṣṇamṛdānu ca।
gomayānalapakvaṃ tat praśastaṃ cūrṇamañjanam॥
au16.71
urabhraśalyakaśvāviṇmārjāraśikhijanmamiḥ।
vasābhirvidhinānena yogā yojyāḥ pṛthak pṛthak॥
au16.72
vaṭaprarohamadhukadūrvālodhratilotpalaiḥ।
vayombupiṣṭaiḥ saghṛtaiḥ śiro vaktraṃ ca lepayet॥
au16.73
kuryācchiraḥ parīṣekamebhireva payaḥśṛtaiḥ॥
au16.74
sannipāte yaduditaṃ doṣodrekaṃ vibhajya tat।
saṃsarge'pi prayuñjīta kāce timiravat kriyā॥
au16.75
na tu tatra sirāṃ vidhyet dṛksthitā yantrapīḍanāt।
kuryurāndhyaṃ malā dadyāt sravye tvasre jalaukasaḥ॥
au16.76
dhūmarākhyāmlapittoṣṇavidāhe jīrṇasarpiṣā।
snigdhaṃ virecayecchītaiśśītairdihyā ca sarvataḥ॥
au16.77
gośakṛdrasadugdhājyairvipakvaṃ śasyate'ñjanam।
svarṇagaurikatālīsacūrṇāvāpā rasakriyā॥
au16.78
purāṇaguḍakāsīsapippalīkaṭphalādrajaḥ।
bhāvitaṃ triphalāmbhobhiḥ śuṣkaṃ goviḍrasāplutam।
niśāndhvatimire sadyo guṭikā hanti tatkṛtā॥
au16.79
dadhnā vighṛṣṭaṃ maricaṃ rātryandhāṃjanamuttamam।
bhṛṣṭaṃ ghṛtaṃ kumbhayoneḥ patraiḥ pāne ca pūjitam॥
au16.80
kārañjikotpalasvarṇagaurikāmbhojakesaraiḥ।
goviḍrasena piṣṭeyaṃ vartirnaktāndhyanāśinī॥
au16.81
kṣaudrajātīrasābhyāṃ vā dviharidrārasāñjanaiḥ।
ajāmūtreṇa vā kauntīkṛṣṇāstrotojasaindhavaiḥ॥
au16.82
gośakṛdrasapiṣṭairvā dviniśāpippalīyutaiḥ।
kālānusārītālīsapatrayaṣṭyāhvanāgaraiḥ॥
au16.83
kaṇā vā kāpile pitte māsārdhaṃ paribhāvitā।
yakṛtpitteṣu vā godhāśaśarṣyarurubarhiṇām॥
au16.84
khādecca plīhayakṛtī māhiṣe tailasarpiṣā।
ghṛte siddhāni jīvantyāḥ pallavāni ca bhakṣayet।
tathātimuktakairaṇḍasohalābhīrujāni ca॥
au16.85
vraṇavaccākṣirogeṣu bhojyābhojyāni nirdiśet॥
au16.86
avidhāritavegasya bhajato'ñjananāvanam।
tyajataḥ krodhaśokau ca timiraṃ nāśnute'ntaram॥
au16.87
triphalāmaśnato rātrau saṃskṛtaṃ pibato ghṛtam।
bhuktvā cāpibatastoyaṃ timiraṃ laghu śāmyati॥
au16.88
suṣabhavyaṃ sukanyāṃ ca skandaṃ cyavanamaśvinau।
paḍetān yaḥ smarennityaṃ tasya cakṣurna hīyate॥
au16.89
cintābhighātabhīśokaraukṣyāmotkuṭikāsanāt।
virekanasyavamanapuṭapākādivibhramāt॥
au16.90
vidagdhāhāravamanāt kṣuttṛṣṇādividhāraṇāt।
akṣirogāvasānācca paśyettimirarogivat॥
au16.91
sūryoparāgānalavidyudādivilokanenopahatekṣaṇasya।
santarpaṇaṃ snigdhahimādi yojyaṃ tathāñjanaṃ hema ghṛtena ghṛṣṭam॥
au16.92
cakṣūrakṣāyāṃ sarvakālaṃ manuṣyairyatnaḥ kartavyo jīvite yāvadicchā।
vyārtho loko'yaṃ tulyarātrindivānāṃ puṃsāmandhānāṃ vidyāmāne'pi vitte॥
au16.93
triphalārudhirasrutirviśuddhirmanaso nirvṛtirañjanaṃ sanasyam।
śakunāśanatā sapādapūjā ghṛtapānaṃ ca sadaiva netrarakṣā॥
au16.94
ahitādaśanāt sadā nivṛttirbhṛśabhāsvaccalasūkṣmavīkṣaṇācca।
muninā niminopadiṣṭametat paramaṃ rakṣaṇamīkṣaṇasya puṃsām॥
au16.95
tamālatṛṭikuṅkumānyasitamutpalaṃ pippalī sitāñjanamayorajo maricakākamācītvacaḥ।
sayaṣṭimadhukāñjanānyudadhiphenamakṣyāmayeṣvanuttamamato'ñjanaṃ vimalamāśu taimiryahṛt॥
॥iti ṣoḍaśo'dhyāyaḥ॥
atha saptadaśo'dhyāyaḥ।
au17.1
athāto liṅganāśapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayomaharṣayaḥ॥
au17.2
liṅganāśe nīlikā paṭalamāndhyamiti paryāyāḥ।
saḥ ślaiṣmika eva prāk sādhyo'bhihitaḥ।
tasya punaḥ ṣaḍupadravāḥ।
āvartakī, śarkarā, rājīmatī, chinnāṃśukā, candrakī, chatrakī ceti॥
au17.3
tatra śvetāruṇāvartavadanavasthitā dṛṣṭirāvartakī।
arkakṣīraleśeneva kūrcikāpiṇḍeneva cācitā śarkarā।
śāliśūkābharājyāvṛtā rājīmatī।
chinnaviṣamadagdhābhā saruk chinnāṃśukā।
kāṃsyasamacchāyā candrakasaṃsthānā candrakī।
naikavarṇā chatranibhā chatrakī।
tā na vidhyet।
api ca॥
au17.4
na vidhyedasirārhāṇāṃ na tṛṭpīnasakāsinām।
nājīrṇabhīruvamitaśiraḥkarṇākṣiśūlinām।
nātyuṣṇaśītavātābhre nāsampūrṇāṃ ca nīlikām॥
au17.5
asañjātā hi viṣamā dadhimastutanuśca sā।
śalākayāvaghṛṣṭāpi punarūrdhvaṃ prapadyate।
karoti vedanāṃ tīvrāṃ dṛṣṭiṃ ca sthagayet punaḥ॥
au17.6
sā ca sampūryate śīghraṃ śleṣmalarvātapittalaiḥ।
cirātsopadravā ca syānniṣprekṣyātvarhati vyadham॥
au17.7
atha snigdhasya viriktasya ghṛtaiḥ sambhojitasya niśi rasena prīṇitottamāṅgasyābhuktavataḥ sajjopakaraṇasya vimale'hani sādhake ca kṛtasvastyayanasya vihitādityavidehādhipatipraṇāmasya pūrvāhṇe nivātaprakāśadeśasthasya pratyādityamāstaraṇena labdhamārdavāyāṃ bhāmau prasāritacaraṇayugmamupaviṣṭasya kṣititalagatasamatalobhayapāṇeḥ pṛṣṭhataḥ sukhopaviṣṭena paricārakeṇa hastābhyāṃ niścalamavalambitaśirasaḥ kiściduttānāsyasya svāṃ nāsāmitaraccekṣaṇamīkṣamāṇasyāturasya jaṅghayorupariṣṭānnātyucchritāsananiviṣṭo bhiṣag dakṣiṇahastānulomamakṣi mukhabāṣpasvinnaṃ nimīlitamīṣadaṅguṣṭhodaravimṛditatārakatayā pariplutadoṣaṃ savyāṅguṣṭhapradeśinībhyāmunmīlya dakṣiṇamadhyamāpradeśinyaṅguṣṭhairniṣkampaṃ gṛhītayā śalākayā kṛṣṇabhāgādbhāgadvayasyāpāṅgādekabhāgasya ca saṅgame dṛṣṭerārjavaṃ nātyūrdhvamadho vā netrasahajanmani sandhau vidhyet॥
au17.8
evameva dakṣiṇaṃ dakṣiṇāṅguṣṭhapradeśinyunmīlitamitareṇa kareṇaiva cāturasya dakṣiṇapārśve sthitvā॥
au17.9
atha śabdavadavedanaṃ sāmbubindusruti ca samyagviddhaṃ vidyāt।
praviṣṭamātrāṃ ca śalākāṃ dhārayet।
rāgāśruvedanānutpādanārthaṃ ca stanyena secayet।
tataḥ punarāturamāśvāsya bhramayan śalākāmā dṛṣṭimadhyāt praveśayet॥
au17.10
adhaścāsyāvalikayato liṅganāśamadrutamavilambitamanusukhamadhomukhamapanayeducchiṅkhayeccainam।
tathā hi dṛk srastakaphasya viśudhyati।
viśuddhadṛṣṭeścāṅguliṃ tantūn jñātīn santatīṃśca darśayet।
prekṣamāṇasya cānimīlitānnetrācchannaiḥ śanaiḥ bhramayanneva śalākāmapakarṣet।
atha vyapagatadoṣasya yathāvat paśyataḥ sukhoṣṇaghṛtāplutaṃ picumīkṣaṇasyopari datvā badhnīyāt।
tato nivātamāgāramanupraveśya saṃveśya ca sopadhāne mṛduśayane śayānaṃ dakṣiṇe'kṣiṇi viddhe vāmena pārśvena vāme dakṣiṇenobhayasminnuttānamanukūlābhiḥ kathābhirupācaret।
yathāśakti cainamupavāsayet।
udgārakṣavathukāsaniṣṭhīvanotkṣepaṇāni tryahaṃ pariharet।
snānāmbupānadantadhāvanādhomukhāvasthānānisaptāham॥
au17.11
snehavidhiṃ cekṣeta।
mūrdhni pādayośca ghṛtābhyaṅgamācaret।
tṛtīye cāhni muktvākṣi pariṣecayederaṇḍapallavaśṛtena dugdhoṣṇena dugdhena।
jīvanīyairvā siddhena payasā haviṣā vā।
tadvallaghunā pañcamūlena।
tataḥ pūrvavad badhnīyāt॥
au17.12
tataḥ prabhṛtyevameva pratyahamāsaptāham।
saptame tu divase sarvathā mokṣayet।
daśame vā।
bhojayeccainaṃ vyoṣāmalakayuktaṃ dravamīṣatsnehalavaṇaṃ vāṭyamuṣṇodakadvitīyaṃ vilepīṃ vā।
evamācarato rujārāgādayo nānuvartante॥
au17.13
tadanuvṛttau tu yaṣṭīmadhukalodhramṛdvīkāsaindhavaiḥ siddhena sasitenājapayasā nayanamāścyotayet।
madhukakuṣṭhotpaladrākṣālākṣāśarkarābhirvā।
pṛśniparṇīmustamadhukaśatāvarīpaṃdmakasaindhavairvā॥
au17.14
śirovaktralepaṃ ca sārivāgairikayavadūrvāghṛtaiḥ kuryāt।
mātuluṅgarasāplutairvā mṛdubhṛṣṭaistilaiḥ sasarṣapaiḥ।
ajākṣīradrutairvā mṛdubhṛṣṭaistilaiḥ sasarṣapaiḥ।
ajākṣīradrutairvā payasyāsārivāpatramañjiṣṭhāyaṣṭyāhvairhimaḥ sukhoṣṇo vā lepaḥ।
tadvaddevadārunāgaramadmakairvā॥
au17.15
jāṅgalarasena ca jīvanīyakvāthavatā bhojayet।
vātaharavargasiddhena ca payasā।
padmakādigarbhasiddhaṃ sarpiḥ pānanāvanasekeṣu vidadhyāt।
tathānupaśame sirāṃ vidhyet।
adhimanthasādhanaṃ cekṣeta॥
au17.16
yathoktācārātikramāttu vyadhaḥ pākamupayāti।
abhiṣyandādhimanthādayaḥ syurvyadhadoṣācca।
tānyathāsvamupatrameta॥
au17.17
vyadhadoṣāḥ punaradha ūrdhvaṃ kṛṣṇāsannamapāṅgāsannaṃ sirāvyadhaśca॥
au17.18
tatrādhovyadhādatyarthaśūlāsrasrutirāgāḥ śalākāyāṃścopalepo bahalapicchilaḥ kṛṣṇāṃ valibhirupacīyate nayanaṃ sravati tadvarjayet॥
au17.19
ūrdhvavyadhādatimātraruk।
tatrātyuṣṇaghṛtapariṣeko vātaharaṃ ca karma॥
au17.20
kṛṣṇāsannavyadhānnasukhamapanīyate paṭalam।
kṛṣṇe ca rujā।
dṛṣṭirapi ca raktāvacchāditā kṛṣṇamaṇḍalābhā bhavati।
tatra sarpissekavirekaraktamokṣaiḥ siddhiḥ॥
au17.21
apāṅgāsannavyadhācchophaśūlatodabhedāḥ sāsrāḥ srutayaḥ।
tatra ghṛtasekopavāsau bhruvorantare ca dāhaḥ॥
au17.22
sirāvyadhādraktāgamo vividhāśca vedanāḥ।
tatra stanyamadhukavipakvena sarpiṣā pariṣeko'pāṅge vā dāhaḥ॥
au17.23
sirājālavati tu netre prāk sirājālamapanayet।
tato labdhabalaṃ snigdhaṃ ca vidhyet॥
au17.24
atha śalākābhramaṇadoṣāḥ।
kṣobhaṇamūrdhvamadho'tyarthadṛṣṭighaṭṭanamatidṛṣṭipreraṇaṃ ca।
śalākākṣobhaṇāddhispandanatodabhedaparimanthāḥ।
tasminyaṣṭīmadhukapoṭṭalyā ghṛtamṛditayā seko jalaukasaśca।
ūrdhvapraṇayanādrāgo'tivedanā ca।
tatropavāso ghṛtasekaśca sparśasukhaḥ।
adhonayanācchūlaṃ raktāgamaśca।
tatra kṣobhaṇavat siddhiḥ।
atyarthadṛṣṭighaṭṭanāddṛṣṭyākulatā।
tatra sarpirmaṇḍonuvāsanaṃ nāvanaṃ ca।
atītya dṛṣṭiṃ śalākāyāḥ preraṇādraktasravaṇaṃ raktābharūpadarśanaṃ ca।
tatra sarpissekopavāsajalaukasaḥ॥
au17.25
liṅganāśadoṣāstu sphuṭanamavagalanaṃ vistaraṇamutplavanaṃ līnatā ca।
tatra śalākayā spṛṣṭo liṅganāśo yaḥ sphuṭati tameraṇḍapatrasvinnaṃ khaṇḍaśaḥ śodhayet।
tataḥ kṛṣṇāsaindhavamadhubhiravapīḍanam।
avagalati tu śalākāmapanīya stanyasekaṃ dadyādavapīḍanaṃ ca śuṇṭhīguḍaṃ jalaukasaśca।
vistīryamāṇe sukhoṣṇāmbuplutena vāsasā svedo ghṛtamaṇḍaśca pratimarśaḥ।
tadvadutplavamāne vitrāsanaṃ śītāmbhasā pratataṃ cocchiṅkhanaṃ ca॥
au17.26
sthire cale ca doṣe patrabhaṅgasvedaḥ।
tathāpyanapagacchati śalākāpagamane vā punarutplavane snehapānanasyādibhirupapādya punarvidhyet।
evamapi punarutplavane bhruvorantare dāhaḥ॥
au17.27
yastvapakṛṣyamāṇo dṛṣṭimaṇḍale līyate tatra kṣīreṇa nāḍīsvedaṃ dadyāt।
śatāhvāmadhukacūrṇasaṃsṛṣṭaṃ ca ghṛtaṃ pratimarśa iti।
bhavati cātra॥
au17.28
svedadāhapratīmarśān sadyoviddhe tu secanam॥
au17.29
avapīḍaṃ tṛtīye'hni yuñjyāttadvajjalaukasaḥ।
saptāhānte sirāmokṣaṃ virekaṃ bastikarma ca॥
au17.30
yantraṇāmanurudhyeta dṛṣṭerā sthairyalābhataḥ।
rūpāṇi sūkṣmadīptāni sahasā nāvalokayet॥
au17.31
kuryācchlākāsthūlāgrā viśālavraṇatāṃ tanuḥ।
paṭalotplavanaṃ tīkṣṇā kṣatamantaḥ kharārujaḥ।
kaṇṭhā ca viṣamāśrūṇi drasvā dīrghā ca durgrahā॥
au17.32
āḍhakīmūlamaricaharitālarasāñjanaiḥ।
viddhe'kṣṇi saguḍā vartiryojyā divyāmbupeṣitā॥
au17.33
jātīśirīṣadhavameṣaviṣāṇaṣuṣpavaiḍūryamauktikaphalaṃ payasā supiṣṭam। ājena tāmramamunā pratanupradigdhaṃ saptāhataḥ punaridaṃ payasaiva piṣṭam॥
au17.34
piṇḍāñjanaṃ hitamanātapaśuṣkamakṣṇi viddhe prasādajananaṃ balakṛcca dṛṣṭeḥ।
srotojavidrumaśilāppatiphenatīkṣṇairasyaiva tulyamuditaṃ guṇakalpanābhiḥ॥
॥iti saptadaśo'dhyāyaḥ॥
atha aṣṭādaśo'dhyāyaḥ।
au18.1
athātaḥ sarvagākṣirogavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au18.2
vātena netre'bhiṣyaṇṇe nāsānāho'lpaśophatā।
śaṅkhākṣibhrūlalāṭāsyatodasphuraṇabhedanam॥
au18.3
śuṣkālpā dūṣikā śītamalpaṃ cāśru calā rujaḥ।
nimeṣonmeṣaṇaṃ kṛcchrājjantūnāmiva sarpaṇam॥
au18.4
akṣyādhmātamivābhāti sūkṣmaiśśalyairivācitam।
snigdhoṣṇaiścopaśamanam sobhiṣyanda upekṣitaḥ॥
au18.5
adhimantho bhavettatra karṇayornadanaṃ bhramaḥ।
araṇyeva ca mathyante lalāṭākṣibhruvādayaḥ॥
au18.6
hatādhimanthaḥ sopi syāt pramādāttena vedanāḥ।
anekarūpā jāyante vraṇo dṛṣṭau ca dṛṣṭihā॥
au18.7
manyākṣiśaṅkhato vāyuranyato vā pravartayet।
vyathāṃ tīvrāmapaicchilyarāgaśophaṃ vilocanam।
saṅgocayati paryaśru sonyatovātasaṃjñitaḥ॥
au18.8
tadvajjihmaṃ bhavennetramūnaṃ vā vātaparyaye॥
au18.9
dāho dhūmāyanaṃ śophaḥ śyāvatā vartmanorbahiḥ।
antaḥkledo'śru pītoṣṇaṃ rāgaḥ pītābhadarśanam।
kṣārokṣitakṣatākṣitvaṃ pittābhiṣyandalakṣaṇam॥
au18.10
jvaladaṅgārakīrṇābhaṃ yakṛtpiṇḍasamaprabham।
adhimanthe bhavennetram syande tu kaphasambhave॥
au18.11
adhimanthe bhavennetram syande tu kaphasambhave।
jāḍyaṃ śopho mahān kaṇḍūrnidrānnānabhinandanam।
sāndrasnigdhabahuśvetapicchāvaddūṣikāśrutā॥
au18.12
adhimanthe nataṃ kṛṣṇamunnataṃ śuklamaṇḍalam।
praseko nāsikādhmānaṃ pāṃsupūrṇamivekṣaṇam॥
au18.13
raktāśrurājīdūṣīkā raktamaṇḍaladarśanam।
raktasyandena nayanaṃ sapittasyandalakṣaṇam॥
au18.14
manthe'kṣitāmraparyantamutpāṭanasamānaruk।
rāgeṇa bandhūkanibhaṃ tāmyati śparśanākṣamam।
asṛṅnimagnāriṣṭābhaṃ kṛṣṇamagnyābhadarśanam॥
au18.15
adhimanthā yathāsvaṃ ca sarve syandādhikavyathāḥ।
śaṅkhadantakapholeṣu kapāle cātirukkarāḥ॥
au18.16
vātapittāturaṃ gharṣatodabhedopadehavat।
rūkṣadāruṇavartmākṣikṛcchronmīlanimīlanam॥
au18.17
vikūṇanaviśuṣkatvaśītecchāśūlapākavat।
uktaḥ śuṣkākṣipāko'yam saśophaḥ syāttribhirmalaiḥ॥
au18.18
saraktaistatra śopho'tirugdāhaṣṭhīvanādimān॥
au18.19
aśrūṣṇaśītaviśadapicchilācchaghanaṃ muhuḥ॥
au18.20
alpaśopho'lpaśophastu pāko'nyairlakṣaṇaistathā॥
au18.21
akṣipākātyaye śophaḥ saṃrambhaḥ kaluṣāśrutā।
kaphopadigdhamasitaṃ sitaṃ prakledarāgavat।
dāho darśanasaṃrodho vedanāścānavasthitāḥ॥
au18.22
annasāro'mlatāṃ nītaḥ pittaraktolbaṇairmalaiḥ।
sirābhirnetramārūḍhaḥ karoti śyāvalohitam॥
au18.23
saśophadāhapākāśru bhṛśaṃ cāviladarśanam।
amloṣito'yamityuktā gadāḥ ṣoḍaśa sarvagāḥ॥
au18.24
hatādhimanthameteṣu sākṣipākātyayaṃ tyajet॥
au18.25
vātodbhūtaḥ pañcarātreṇa dṛṣṭiṃ saptāhena śleṣmajāto'dhimanthaḥ।
raktotpanno hanti tadvattrirātrānmithyācārāt paittikaḥ sadya eva॥
॥iti aṣṭādaśo'dhyāyaḥ॥
atha ekonaviṃśo'dhyāyaḥ।
au19.1
athāto'bhiṣyandapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayomaharṣayaḥ॥
au19.2
atha khalu sarvagākṣirogāṇāṃ pūrvarūpa eva śirovirekakavaladhūmopavāsānāsevetānyatra mārutodrekāt॥
au19.3
sarvatra tu candanamaricapatrailāsvarṇagairikatagararasāñjanalavaṇayaṣṭyāhvairbiḍālakaṃ kuryāt॥
au19.4
tathā dārvītutthaharītakībhirvātapitte।
kaphe tu harītakīnāgararasāñjanasvarṇagairikaiḥ॥
au19.5
api ca।
kuṣṭhāmisipippalīcandanotpalairbiḍālako vedanāghnaḥ।
mustāgarucandanaiḥ kṣaudrayutaiḥ śūladāharāgaghnaḥ।
sandhavāgarutrijātakatrikaṭukasvarṇagairikakuṣṭhatagaraśaileyakaiḥ śūlaśvayathudāharāganut॥
au19.6
śigruphalamanohvāśābaralodhraiḥ kramāccaturguṇapravṛddhaiḥ ślakṣṇarajobhiḥ sūkṣmatāntavasthairnayanamavacūrṇayet॥
au19.7
śvetalodhratvacaṃ bahirvilikhitāṃ nimbapatrakalkena pradigdhāṃ puṭapāke vipakvāmardhapalonmitāṃ maricacatuṣṭayayuktāṃ ślakṣṇarajīkṛtāṃ vastrabaddhāmakṣṇyavakiret।
etadavaguṇṭhanaṃ śūladāhāśruśvayathukaṇḍūṣāpākakledopadehaharam।
tayaiva ca poṭṭalikayāścyotanakāle'vantisomāplutayāścyotayet॥
au19.8
pūrvavadvā lodhravalkalakalkamupaskṛtaṃ tanmātrameva maricadvayena manaśśilāpādenāṣṭāṃśakaiśca yaṣṭīmadhukaśatapuṣpāñjanairyuktaṃ prakalpayet।
api ca॥
au19.9
āraṇyāśchagaṇarase paṭāvabaddhāḥ susvinnā nakhavituṣīkṛtāḥ kulatthāḥ।
taccūrṇaṃ sakṛcūdavarṇanānniśīthe netrāṇāṃ vidhamati sadya eva kopam॥
au19.10
atha dāruharidrāpalamudakārdhaprasthenāṣṭāṃśaśeṣaṃ kvathitaṃ mākṣikayuktamāścyotanaṃ kurvīta॥
au19.11
evaṃ cānupaśame vātābhiṣyandinamādāveva jāṅgalarasairbhejayitvā daśamūlarāsnātriphalākvāthena jīvanīyakalkena ca payoyutaṃ siddhamitaradvā purāṇasarpiḥ pāyayet॥
au19.12
āścyotanaṃ cāsyairaṇḍamūlapallavaiḥ śṛtamajākṣīraṃ kuryāt।
sālaparṇīpṛśniparṇīdvibṛhatīmadhukorupūgairvā।
tadvattagaradrīberaśārṅgeṣṭhodumbaramadhukapippalībṛhatīdvayairaṇḍamūlairvā॥
au19.13
aṃśumatīdvayabṛhatīkaṇṭakārikābhirvā tāntavāvabaddhābhiḥ surāmadyadhānyāmlānyatamāplutābhirānūpamāṃsāmlakvāthena vā॥
au19.14
taireva ca māṃsairveśavārīkṛtasvinnairmahāsnehavadbhiryavacūrṇalavaṇapragāḍhāmutkārikāṃ kṛtvā lalāṭagaṇḍādīn svedayet॥
au19.15
athavā rāsnābhīrudaśamūlabalākolakulatthayavānāmajākṣīrasvinnānāṃ bāṣpeṇa।
rāsnādibhireva siddhaṃ tailaṃ sarpirvā nāvanam।
evaṃvidhaireva nāḍīsvedaṃ kuryāt॥
au19.16
saralasurabhighanadevadāruhiṃsrākarañjaphalabilvasarṣapaiśca sabhṛṣṭatilaiḥ payasā piṣṭaiḥ sukhoṣṇairmukhālepo'kṣivedanāstambhapraśamanaḥ॥
au19.17
evamasyānupaśāntarujaḥ sirāṃ mokṣayet।
snehasvedaviṣyandaṃ hi vātaduṣṭamasṛṅnirdriyamāṇaṃ nānilaprakopāya।
punaśca snigdhāya tilvakena saṃyuktaṃ vā tilvakakaṣāyānupānaṃ sarpirvirecanaṃ dadyāt।
śuddhaṃ ca vātapratiśyāyavadāsthāpayedanuvāsayecca॥
au19.18
atha tilān nistuṣān bilvaphalakvāthena bhāvayenniśi divā śoṣayedevaṃ pañcāham।
tebhyastailaṃ gṛhītvā varāhamedoyuktaṃ bilvamūlamadhuyaṣṭikākalkena payasā ca pacet।
tena nasyaṃ śirobastiṃ ca kuryāt।
sarvagandhaniryūheṇa vā madhukagarbhaṃ sakṣīraṃ tailam।
snaihikaṃ ca dhūmaṃ pibet॥
au19.19
upaśāntarujo'sya ca tarpaṇam।
kāśmaryamadhukaḥ kumudotpalorupūgakuṣṭhabṛhatītamālamāṃsīsārivāprapauṇḍarīkadarbhamūlakaśerukābhiḥ payaḥ sādhayet tattarpaṇanasyābhyaṅgeṣu vidadhyāt॥
au19.20
kṛṣṇasarpaśiro vā kṣīre kvāthayet।
tataḥ snehamuddhṛtya candanośīraśarkarotpalakalkena kṣīravatā pakvaṃ tarpaṇam।
athavā pañcamūlajīvanīyakukkuṭamāṃsaiḥpayo vipacet, tato navanītaṃ ghanānantāsārivośīracandanaiḥ sapayaskaiḥ sādhayet॥
au19.21
puṭapākaṃ ca chāgorabhravarāhāṇāmanyatamasya yakṛt pippalīsaindhavamadhughṛtopetaṃ kuryāt।
añjanaṃ cāsya dṛkprasādanārtham॥
au19.22
kṛṣṇatilān nistuṣān kṛtvā stanyena saptāhaṃ bhāvayecchoṣayecca।
taccūrṇaṃ sitopalāsamaṃ kṛtvā madhukārdhabhāgena saindhavāṃśena kṛṣṇasarpaśirasaścāntardhūmadagdhasya bhāgena saṃsṛṣṭaṃ divyodakapiṣṭāṃ guṭikāṃ kārayet॥
au19.23
godhāsarpavasāyāmājamedasi ca saindhavapippalīcūrṇaṃ rasāñjanaṃ cāvapet।
eṣā māsaṃ sthitā rasakriyā dṛṣṭiprasādanī rujāharā ca॥
au19.24
uddhṛtasareṇa gavyena dadhnāmlena rājataṃ bhājanamālimpet।
nīlībhūtaṃ ca tadviśuṣkaṃ mastunā vartayaḥ kṛtāḥ chāyāviśoṣitā vātākṣirogaṃ jayanti।
māgadhikākaṇṭakārikādvayamūlatvaṅmadhukasitāsaindhavatāmrarajāṃsyajākṣīreṇa piṣṭvā tāmrapātramālepayet।
saptāhāt saptāhādapanīya punastathaiva piṣṭvā lepayet।
saptabhiḥ saptarātrairguṭikā kṛtāḥ paraṃ vātākṣirogavedanārāgaśophatimirakācanaktāndhyatāpādhimanthābhighātaharāḥ॥
au19.25
pratyañjanaṃ cātra sphaṭikaśaṅkhanābhimadhukagairikairikṣurasapiṣṭairvarttiḥ॥
au19.26
ayameva ca sarvo vidhiradhimandhādiṣvapi prayojyaḥ॥
au19.27
viśeṣatastvadhimanthe sahacarasphūrjātakakatakabījabilvavṛkṣādanīniryūheṇa sapayaskaṃ sarpiḥ siddhaṃ pibet॥
au19.28
sarpiṣānupaśame tailaṃ vasāṃ majjānaṃ pūrvoktavidhivadvyatyāsena kuryāt।
sarvathānupaśāntāvuparibhruvoryathokto dāhaḥ॥
au19.29
pittābhiṣyandādhimanthayoḥ śarkarāvacūrṇitaṃ sarpiḥ pānam।
tiktakānāmanyatamaṃ vā॥
au19.30
prapauṇḍarīkāmalakadvibṛhatīdarbhadaśamūlaśatāvarītālīsapatramañjiṣṭhānīlotpalakvāthaḥ sitāstanyenāścyotanam।
madhukakaṭaṅkaṭerīniryūho vā।
sakṣaudraścandanamadhukalodhramañjiṣṭhāsvarṇagairikakvāthastīvraśūladāhaharaḥ॥
au19.31
lodhradārvīmadhukaprapauṇḍarīkānyāpothya nantakena badhnīyāt।
tena kṣaudrasalilāplutena seko vedanāghnaḥ।
tenaiva ca saśarkarastrīstanye cchāgadugdhe vā dāharāgaghnaḥ॥
au19.32
śvetalodhraṃ madhukaṃ ca samaṃ ghṛtena bharjayitvā cūrṇayet।
tataḥ poṭṭalikāvabaddhaṃ stanyena toyena vā mṛditamāśu śūladāharāgaśophānapohati।
candananalinakumudanaladādibhirvā kṣīrasaṃskṛtaiḥ।
taiśca śirovaktrapralepapariṣekāḥ॥
au19.33
evamasiddhau sirāvyadhaḥ punaḥ snigdhasya ca triphalākāśmaryakvāthaśarkarātrivṛccūrṇaurvirekaḥ॥
au19.34
śaṅkhamadhukasaindhavabṛhatīmūlatvacaḥ payasājena piṣṭvā tāmrapātraṃ paralepayet।
punaḥ saptāhādevaṃ saptabhiḥ saptarātrairguṭikāḥ kuryāt।
tāḥ stanyaghṛṣṭāḥ pittāmayeṣvañjanādrujamapaharanti॥
au19.35
suvarṇagairikaṃ niśāṃ devyembhāsi sthitamahaḥ śoṣayet saptāha mevameva ca suśītena madhuravargakaṣāyeṇa bhāvayedetaccūrṇāñjanaṃ dāharāgaghnam॥
au19.36
pañcāśaddārvīpalāni palikāni ca sārivāmadhukakākolīdviniśāmṛdvīkākāśmaryasuniṣaṇṇakamañjiṣṭhālodhrośīracandāni jaladroṇeṣṭabhāgāvaśeṣaṃ pacet।
parisrutaṃ ca punarādarvīlepādavatārya ca sitopalāsamāṃśaṃ madhughṛtadvipalaṃ prakṣipet।
rasakriyeyaṃ madhurā sarvākṣirogeṣu hitā॥
au19.37
kāśmaryasvarasapiṣṭaḥ sārivāśarkarākalko nasyamikṣurasapiṣṭaṃ vā yaṣṭyāhvam।
kṣataśukroktaṃ cātra tarpaṇaṃ puṭapākaśca॥
au19.38
śleṣmābhiṣyandedhimanthe ca tryahamupavāsastīkṣṇāni dhūmakavalanāvanāni।
śārṅgeṣṭhākuṣṭhatagaramuruṅgīvyoṣailādārubhirbiḍālakaḥ॥
au19.39
tilvakabṛhatīnidigdhikālodhrāragvadhamūlatvagbhirgomūtrakvathitairāścyotanaṃ śophopadehakaṇḍūghnam॥
au19.40
nimbapatrakalkadigdhaṃ vā lodhramaṅgārasveditaṃ cūrṇitaṃ tāntavāvabaddhamuṣṇāmbumṛditam।
tadvadevābhayāmalakopakulyāpāṭalīcūrṇāni।
śigrupallavaraso vā madhumiśraḥ।
madhuśigrupāṭalībilvamūlaśuṇṭhīkvātho vā॥
au19.41
nimbapaṭolajātipatralodhradvayamahauṣadhaiḥ khaṇḍaśaḥ kalpitairvastrabaddhaiḥ sakṣaudrairgauḍe sīdhau vā pariplutaiḥ sekaḥ paraṃ śleṣmaśūladhraḥ॥
au19.42
rohiṣapūtīkakarañjakapitthāsphotapīlubilvapatraśigrusurasārkanimbapatrairgomūtrakvathitaiḥ svedaḥ॥
au19.43
tathāpi śophagharṣānubandhe yavamadanabhūrjaśamīpatraiḥ saghṛtairghṛtenaiva vā nāḍyākṣi dhūpayet।
laghvaśitaṃ ca dvitīyehni prātarvyoṣavipakvaṃ yavakṣārāvacūrṇitaṃ sarpiḥ pāyayet।
tataḥ sirāvyadho virekaśca॥
au19.44
bṛhatītvakśuṇṭhītāmrakāṃsyarajāṃsi dadhimastunā piṣṭvā tāsrapātre pralepayet।
tathaiva ca saptāhe।
saptasaptāhe ca gate vartayaḥ kāryāḥ maricaharidrābhayāñjanairvā jalapiṣṭā vartiḥ।
trikaṭukatriphalāviḍaṅgasāraharidrābhirvā॥
au19.45
harītakī tutthaṃ ca samabhāgaṃ tutthādaṣṭāṃśena maricameṣā vartiḥ kumārī sarvaśleṣmākṣirogaghnī॥
au19.46
viḍaṅgacūrṇo vā vāruṇyā bhāvitaḥ śaṅkho bījapūrarasena madhukaṃ triphalārasena pṛthagaikadhyaṃ vā cūrṇāñjanaṃ vā piṇḍo vā pothakībahalakaphotkleśābhiṣyandānapaharati॥
au19.47
svarṇagairikasaindhavamanaśśilālākṣānatakarañjikāsurasaśaṅkhavyoṣatālīsakuṣṭhakaliṅgakadevadārunaladajātīmukularasāñjanaiḥ surāmaṇḍapiṣṭairvarttiḥ sarvaśleṣmākṣirogavikāraharā॥
au19.48
puṣpakāsīsacūrṇaṃ tāmrasamudge surasapatrasvarasena saptāhaṃ bhāvayet।
taccūrṇāñjanaṃ vartmopacayapakṣmaśātaghnam॥
au19.49
saindhavavyoṣavarāviḍaṅgalodhraprapauṇḍarīkamadhukatutthakatārkṣyaśailatāmracūrṇaiḥ chāgapayaḥpiṣṭairmārkavasvarasaparipītairvarttiḥ kāṇḍacitrākhyā sarvākṣirogān jayati॥
au19.50
kaṇḍvāṃ manaśśilāsaindhavaśvetamaricairmātuluṅgarasapiṣṭairvarttiḥ।
saśophāyāṃ nāgaradevadārusaindhavajātikṣārakaiḥ surāmaṇḍapiṣṭaiḥ॥
au19.51
naktamālalaśunaśigruśigrukabījairvā rasakriyā।
tarpaṇaṃ ca॥
au19.52
yakṛdājamagarupriyaṅgunaladadevadāruyutaṃ payasi kvāthayettasmin śīte khajamathite yannavanītaṃ tadebhirevauṣadhairvipakvam।
puṭapākaśca kuṣṭhatagaradārvīsarvagandhairājena yakṛtā saha piṣṭairmadhughṛtayutaiḥ॥
au19.53
raktajaṃ punarabhiṣyandamadhimanthaṃ ca pittavadupatramet।
stanyekṣurasaśarkarodakānyatamena vāścyotayet।
punaḥpunaścāsya rudhiramavasecayet sirāvyadhena jalaukobhiśca।
tīvravedanāyāṃ mahatīṃ ghṛtamātrāṃ pāyayet॥
au19.54
āḍhakīkuryaṭapāṭalīśrīparṇīvidulārjunabṛhatīcampakamālatīmūlāni kharjūrarasapiṣṭāni guṭikāñjanam॥
au19.55
keśairjalārdraiḥ kāṃsyamudgharṣayet tān kāṃsyamaladigdhānantardhūmaṃ dagdhvā tat bhasma triphalākvāthe surasāsvarase kṣīre ca chāge pañcāhaṃ bhāvayet।
etaccūrṇaṃ srotojatulyaṃ pratyañjanam॥
au19.56
kṛṣṇasarpaṃ payasi kvāthayettataḥ pūtaśītamathitāt snehamupoṣitāya kṛkavākave dadyāt।
tasya yat purīṣaṃ tat snehāñjanam॥
au19.57
kṛṣṇasarpamukhamañjanasarpiṣoḥ pūrṇaṃ darbhaveṣṭitaṃ mṛdavaliptamadhomukhaṃ gomayenāgninādagdhvā tatoñjanamādāya patranaladanīlotpalatulyaṃ cūrṇīkṛtaṃ paraṃ dṛkprasādajananamañjanam॥
au19.58
ghṛtamaṇḍaśca śarkarāmadhukanīlotpalairmānuṣīdugdhayuktaiḥ siddho nasyamiti।
bhavati cātra॥
au19.59
sarvekṣirogā yat prāyo jāyante syandapūrvakāḥ।
yataśca raktaṃ sandūṣya tānatastvarayā jayet॥
au19.60
sarvordhvajatrugasrotasyandanāt syanda ucyate।
tatsthānāṃ tadvadaṅgānāmadhimantho'timanthanāt॥
au19.61
vāte'kṣisekassairaṇḍabṛhatīmadhuśigruṇā।
siddhena pañcamūlena sasitaiḥ pittaraktayoḥ॥
au19.62
dārvīlākṣotpaladrākṣāmañjiṣṭhāmadhukadvayaiḥ।
śleṣmaṇi triphalāśuṇṭhīnimbalodhrāṭarūṣakaiḥ।
samastaissannipātotthe kuryāt syande'kṣisecanam॥
au19.63
tutthavyoṣābhayālodhrayaṣṭyāhvaistāmrasaṃsthitaiḥ।
dhānyāmlapiṣṭaiḥ sekoyaṃ sarvābhiṣyandarukpraṇut॥
au19.64
tadvatutthābhayālodhrayaṣṭīmadhurasāñjanaiḥ।
śatāhvārddhāṃśasaṃyuktaiḥ sekaḥ sarvākṣiśūlajit॥
au19.65
puṣpāñjanasitākṣaudraistāmrasaṃsthaistilāmbhasā।
secanaṃ hanti rugrāgadāhaśvayathugharṣaṇam॥
au19.66
dviniśātriphalāmustaiḥ pramadādugdhakalkitaiḥ।
sekaḥ saśarkarākṣaudrairabhighātarujāpahaḥ॥
au19.67
niṣiktaṃ tutthakaṃ vārān gorjale pañcaviṃśatim।
stanye vā chāgadugdhe vā sadyaḥkope tadañjanam॥
au19.68
badarīdalayaṣṭyāhvatutthadhātrīphalaiḥ samaiḥ।
puṭAantarbādarāgnīddhairdṛgutkopaghnamañjanam॥
au19.69
bṛhatyairaṇḍamūlatvakśigrumūlaiḥ sasaindhavaiḥ।
varttirājapayaḥpiṣṭaissarvavātākṣirogajit॥
au19.70
sumanaḥkṣārakāḥ śaṅkhastriphalā madhukaṃ balā।
pittaraktāpahā varttiḥ piṣṭā divyena vāriṇā॥
au19.71
saindhavaṃ triphalā vyoṣaṃ śaṅkhanābhissamudrajaḥ।
phenaḥ śaileyakaṃ sarjo varttiḥ śleṣmākṣirogajit॥
au19.72
śaṅkhavidrumavaiḍūryalohitākṣaplavāsthibhiḥ।
srotojaśvetamaricairvarttiḥ sarvākṣirogajit॥
au19.73
pippalyaḥ kiṃśukaraso vasā sarpasya saidhavam।
ghṛtaṃ ca jīrṇaṃ sarvākṣivikāraghnī rasakriyā॥
au19.74
kṛṣṇasarpavasā kṣaudraṃ raso dhātryā rasakriyā।
śastā sarvākṣirogeṣu kācārmapaṭaleṣu ca॥
au19.75
rasāñjanaṃ śṛṅgaveramabhayā tutthakaṃ śubham।
yathottaraṃ dviguṇitaistairvarttiraparājitā॥
au19.76
ṛte vātādabhiṣyandāttimirāṇi kukūṇakam।
pothakīpiṭakāḥ pillānarmāṇi ca niyacchati॥
au19.77
tāmre mastusamudghṛṣṭaṃ tutthakaṃ śyāvatāṃ gatam।
sarvābhiṣyandaśuklārmasirājālajidañjanam॥
au19.78
maricavaralavaṇabhāgo bhāgau dvau kaṇasamudraphenābhyām।
sauvīrabhāganavakaṃ citrāyāṃ cūrṇitaṃ kaphāmayajit॥
au19.79
maricāmalakajalodbhavatutthāñjanatāpyadhātubhiḥ kramavṛddhaiḥ।
ṣaṇmākṣika iti yogastimirārmakledakācakaṇḍūghraḥ॥
au19.80
pippalīṃ satagarotpalapatrā varttayet samadhukāṃ saharidrāṃ।
etayā satatamañjayitavyaṃ yaḥ suparṇasamamicchati cakṣuḥ॥
॥iti ekonaviṃśo'dhyāyaḥ॥
atha viṃśo'dhyāyaḥ।
au20.1
athātaḥ akṣipākapillapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au20.2
śuṣkākṣipāke vātābhiṣyandavihitaṃ sarpiḥ pibet।
kulīrarasakṣīrasiddhaṃ vā॥
au20.3
dārvīprapauṇḍarīkayoḥ kvātha āścyotanamakṣipākaghnam।
mañjiṣṭhāmadhukakālānusārīsārivālodhralākṣāprapauṇḍarīkāṇāmakṣipākaraktarājīghnam।
mṛdvīkācandanakalkastaṇḍulāmbuparisruto madhumānaśrudāhaharaḥ।
lodhrakoraṇḍakapuṣpakvātho vedanāharaḥ॥
au20.4
aṇutailaṃ nasyam।
sārivāvidārībalāmadhukotpaladrākṣāṭarūṣakajīvakacandanairjāṅgalarasakṣīropetaṃ tailaṃ sādhitaṃ nāvanāt sarvordhvajatrujān gadān vātapittottarān nihanti॥
au20.5
sngidhāścātra tarpaṇapuṭapākāḥ।
vātapittānyatarodrekataśca yathāsvamabhiṣyandavidhiḥ॥
au20.6
ādarśamaṇḍale ghṛtāktakeśān ghṛṣṭvāntardhūmaṃ dahet sā maṣī ghṛtapiṣṭāyasabhājanasthitākṣipākamañjanā dapaharati॥
au20.7
mañjiṣṭhāphalatrikakaṭaṅkaṭerīniṣkvāthe lohasrotoñjanacūrṇamāpiṇḍībhāvāt pacet।
etaccūrṇāñjanamabhayaṃ dāhoṣārāgāśruharam॥
au20.8
tāmrarajassairyakapuṣpapuṇḍrāhvamadhukakālānusārīsārivāḥ chāgena payasā piṣṭāḥ piṇḍāñjanam॥
au20.9
ānūṣavasā śuṇṭhīsaindhavacūrṇānvitā snehāñjanam।
evamapyaśāntau madhukasiddhaḥ śatāhvācūrṇayukto ghṛtamaṇḍastathā payo vā bastiḥ॥
asa20.10। saśophālpaśophayostu snigdhasvinnasyānu sirāvidhyet॥
au20.11
drākṣābhayākvāthastrivṛtkalkavān saghṛto virekaḥ।
viriktasya yathādoṣodayamāsthāpanam॥
au20.12
tataḥ piṇḍasvinnaśirasaḥ sarṣapatailena saindhavayutena vā sarpiṣā phaṇijjakayuktena vā aṇutailena śiṃrovirekaḥ।
viriktaśiraso'nuvāsanaṃ kṣīrasarpiṣā dhūmapānaṃ ca॥
au20.13
śironetraṃ cāsya suniṣaṇṇakapattūrairaṇḍapatraiḥ kṣīrāmbusvinnaiḥ saṃsvedayet॥
au20.14
ghṛtabhṛṣṭaṃ lodhracūrṇaṃ sūkṣmavāsasthamuṣṇodakavimṛditamāścyotanam।
śuṣkākṣipākoktaṃ ca vedanāghnam॥
au20.15
evamaśāntavedanaṃ sandhāvairupakramet॥
au20.16
śaśaśiraḥkapālaṃ saindhavaṃ kāṃsye stanyaghṛṣṭaṃ sandhāvo vedanāghnaḥ।
tadvattāmraṃ ca lohe gomūtraghṛṣṭaṃ ghṛtadhūpitam॥
au20.17
śigrupallavarasaśca tāmraghṛṣṭo ghṛtadhūpitaḥ।
śaṅkhaṃ tāmre stanyena ghṛṣṭaṃ ghṛtābhyaktayavaśamīpatradhūpitaṃ gharṣavedanāghnam॥
au20.18
udumbaraphalaṃ lohe stanyaghṛṣṭaṃ ghṛtābhyaktaśamīpatradhūpitaṃ śūlarāgāśrugharṣaghnam।
dadhisaraḥ pippalīsaindhavayuktastāmre ghṛṣṭaśśophagharṣāśruvedanāghnaḥ॥
au20.19
mṛtkapālaṃ kāṃsye tilodakaghṛṣṭaṃ ghṛtāktanimbapatradhūpitaṃ śophakaṇḍūgharṣāśruśūlarāgaghnam॥
au20.20
sandhāvāñjitaṃ cākṣi stanyenānusiñcet।
triḥparaṃ ca tairnnāñjayet।
athāñjanāni॥
au20.21
madhukabṛhatītvaktāmrarajāṃsyajākṣīrapiṣṭāni śamyāmalakapatrairghṛtāplutairanekaśo dhūpitāni piṇḍāñjanaṃ śophavedanāghnam॥
au20.22
tālīsapatrapippalīloharrajoñjanakāsīsatagarajātīmukulasaindhavairgomūtrapiṣṭaistāmramāliptaṃ saptarātraṃ sthāpayitvā punastadvadevapiṣṭairguṭikāḥ kāryāstāḥ stanyaghṛṣṭāḥ stambhaśvayathuharṣagharṣāśrukaṇḍūghnyaḥ॥
au20.23
abaddhāsthisahakāramāṃsaṃ vigatatvacaṃ samatāmracūrṇamīṣat saindhavopetaṃ gavyena dadhnā piṣṭvā tāmramālepayet।
śuṣkaṃ śuṣkaṃ tathaiva ca piṣṭvā punarlepayet।
etat saptabhiḥ saptāhaiḥ piṇḍāñjanaṃ kṛtaṃ sarvākṣipākāśrugharṣaśopharāgavartmopacayaghnam।
aśmantakāmlavetasaparūṣakakoladāḍimaiḥ kṛtā rasakriyā saśophālpaśophapūyālasān nāśayati।
itthamapi śophānuvṛttau punarasrāvasekaḥ śirovirekaśca॥
au20.24
amloṣitaṃ pittābhiṣyandavadupācaret।
pillasādhanaṃ cekṣeta॥
au20.25
pittakapharaktanicayotkliṣṭavartmapothakībisākhyakukūṇakapakṣmoparodhapūyālasaśuṣkākṣipākālpaśophāmloṣitā vātavarjyāścasyandādhimanthā ityaṣṭādaśadīrghakālānubandhino rogāḥ pillasaṃjñāḥ॥
au20.26
eṣāṃ kriyā yathāsvamupadiṣṭaiva।
punaśca pillībhūtānāṃ sāmānyenopadiśyate॥
au20.27
atha pillākṣirogiṇaṃ snehayitvā vāmayet।
kṛtakramasya sirāvyadhastato virekaḥ।
kṛtavirekasya vartmanī likhet।
sakṛllekhanādaśuddhau punarlekhayet jalaukobhiśca grāhayet॥
au20.28
priyaṅgulodhrapadmakesaracandanamadhukakalkena samākṣikeṇa biḍālakaḥ।
tuvarikāphalatrikarocanākvāthena madhumatā sāyaṃ prātaḥ sadā prakṣālanamañjanānte ca kaṣāyavṛkṣapallavakaṣāyeṇa॥
au20.29
taireva ca patrairuṣṇāpriyatāyāmantarāntarā svedaḥ॥
au20.30
tutthakapalaṃ viṃśatiśca śvetamaricāni dhānyāmla piṣṭāni tatpalaistriṃśatā tāmrapātre samāloḍitāni bahuvarṇāmapi pillānāṃ paramamāścyotanam॥
au20.31
añjanaṃ cāsyāmradhātakīpuṣpatilaparṇīkalkena ca varttiḥ harītakyāḍhakīścāṣṭaguṇembhāsyaṣṭabhāgāvaśeṣaṃ kvāthayet punaśca parisrāvyādarvīpralepādrasakriyeyaṃ pillākṣiropaṇī।
palāśaśākhāsvarase kvāthyamāne bṛhatyuśīrarajodadyāt tatghanībhūtaṃ śītamañjanam।
surasārasapiṣṭairvā vacaladevadārubhiḥ।
gopittapiṣṭābhyāṃ vā vyoṣarasāñjanābhyām॥
au20.32
haritālasauvīrakāñjanasamāṃśaṃ vā tāmracūrṇamañjanam।
paripelavakāsīsaharidrādvayasarṣapapriyaṅgutagarapippalīkalkena tāmrabhājanamantarlepayitvā sauvīrakakumbhedhomukhaṃ saptāhaṃ vāsayet tato guṭikāścūrṇaṃ vā kuryāt॥
au20.33
tutthagairikacūrṇaṃ chagalīpayaḥpiṣṭaṃ guṭikā pratyañjanam।
cūrṇa eva vā divyodakabhāvitaḥ।
sa eva vā tadāpluto netrāścyotanamiti।
bhavati cātra॥
au20.34
vartmāvalekhaṃ bahuśastadvacchoṇitamokṣaṇam।
punaḥ punarvirekaṃ ca pillarogāturo bhajet॥
au20.35
pūyālasetvaśāntente dāhaḥ sūkṣmaśalākayā॥
au20.36
caturnavatirityakṣṇorhetulakṣaṇasādhanaiḥ।
parasparamasaṅkīrṇāḥkārtsnyena gaditā gadāḥ॥
au20.37
sarvadā ca niṣeveta svasthopi nayanapriyaḥ।
purāṇayavagodhūmaśāliṣaṣṭikakodravān॥
au20.38
mudgādīnkaphapittaghnān bhūrisarpiḥpariplutān।
śākaṃ caivaṃvidhaṃ māṃsaṃ jāṅgalaṃ dāḍimaṃ sitām॥
au20.39
saindhavaṃ triphalāṃ drākṣāṃ vāri pāne ca nābhasam।
ātapatraṃ padatrāṇaṃ vidhivaddoṣaśodhanam॥
au20.40
varjayedvegasaṃrodhamajīrṇādhyaśanāni ca।
krodhaśokadivāsvapnarātrijāgaraṇātapān।
vidāhaviṣṭambhakaraṃ yaccehāhārabheṣajam॥
au20.41
dve pādamadhye pṛthusanniveśe sire gate te bahudhā ca netre।
tāmraṅkṣaṇodvartanalepanādīn pādaprayuktān nayanaṃ nayanti॥
au20.42
maloṣṇasaṅghaṭṭanapīḍanādyaistā dūṣyante nayanāni duṣṭāḥ।
bhajet sadā dṛṣṭihitāni tasmādupānadabhyañjanadhāvanāni॥
॥iti viṃśo'dhyāyaḥ॥
atha ekaviṃśo'dhyāyaḥ।
au21.1
athātaḥ karṇarogavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au21.2
pratiśyāyajalakrīḍākarṇakaṇḍūyanairmarut।
mithyāyogena śabdasya kupitonyaiśca kopanaiḥ॥
au21.3
prāpya śrotrasirāḥ kuryācchūlaṃ srotasi vegavat।
ardhāvabhedakaṃ stambhaṃ śiśirānabhinandanam॥
au21.4
cirācca pākaḥ pakvaṃ tu lasīkāmalpaśaḥ sravet।
śrotraṃ śūnyamakasmācca syāt sañcāravicāravat॥
au21.5
śūlaṃ pittāt sadāhoṣā śītecchāśvathathujvaram।
āśupākaṃ prapakvaṃ ca sapītalasikāsruti।
sā lasīkāspṛśodyadyattatpākamupaiti ca॥
au21.6
kaphācchirohanugrīvāgauravaṃ mandatā rujaḥ।
kaṇḍūḥśvayathuruṣṇecchā pākācchvetaghanasrutiḥ॥
au21.7
karoti śravaṇe śūlamabhighātādidūṣitam।
raktaṃ pittasamānārti kiñcidvādhikalakṣaṇam॥
au21.8
śūlaṃ samuditairdoṣaiḥ saśophajvaratīvraruk।
paryāyāduṣṇaśītecchaṃ jāyate śrutijāḍyavat।
pakvaṃ sitāsitāraktaghanapūyapravāhi ca॥
au21.9
śabdavāhisirāsaṃsthe śṛṇoti pavane muhuḥ।
nādānakasmādvividhān karṇanādaṃ vadanti tam॥
au21.10
śleṣmaṇānugato vāyurnādo vā samupekṣitaḥ।
uccaiḥ kṛcchrācchrutiṃ kuryāt badhiratvaṃ krameṇa ca॥
au21.11
votana śoṣitaḥ śleṣmā sroto limpettato bhavet।
rug gauravaṃ pidhānaṃ ca sa pratīnāhasaṃjñitaḥ॥
au21.12
kaṇḍūśophau kaphācchrutre sthirau tatsaṃjñayā smṛtau॥
au21.13
kapho vidagdhaḥ pittena sarujaṃ nīrujaṃ tathā।
ghanapūtibahukledaṃ kurute pūtikarṇakam॥
au21.14
vātādidūṣitaṃ śrotraṃ māṃsāsṛkledajā rujam।
khādanto jantavaḥ kuryustīvrāṃ sa kṛmikarṇakaḥ॥
au21.15
śrotrakaṇḍūyanājjāte kṣate syāt pūrvalakṣaṇaḥ।
vidradhiḥ pūrvavaccānyaḥ śophorśorbudamīritam॥
au21.16
teṣu rukpūtikarṇatvaṃ badhiratvaṃ krameṇa ca॥
au21.17
garbhe'nilāt saṅkucitā śaṣkulī kūcikarṇakaḥ॥
au21.18
eko nīruganeko vā garbhe māṃsāṅkuraḥ sthiraḥ।
pippalīpippalīmānaḥ sannipātādvidārikā॥
au21.19
sarvaṇaḥ sarujaḥ stabdhaḥ śvayaghuḥ sa upekṣitaḥ॥
au21.20
kaṭutailanibhaṃ pakvaḥ sravet kṛcchreṇa rohati।
saṅkocayati rūḍhā ca sā dhruvaṃ karṇaśaṣkulīm॥
au21.21
sirāsthaḥ kurute vāyuḥ pālīśoṣaṃ tadāhvayam॥
au21.22
kṛśā dṛḍhā ca tantrīvat pālī vātena tantrikā॥
au21.23
sukumāre cirotsargāt sahasaiva pravardhite।
karṇe śophaḥ sarukpālyāmaruṇaḥ paripoṭavān॥
au21.24
paripoṭaścapavanāt utpātaḥ pittaśoṇitāt॥
au21.25
gurvābharaṇabhārādyaiḥ śyāvo rugdāhapākavān।
śvayathuḥ sphoṭapiṭakārāgoṣākledasaṃyutaḥ॥
au21.26
pālyāṃ śophonilakaphāt sarvato nirvyathaḥ sthiraḥ।
stabdhaḥ savarṇaḥ kaṇḍūmānunmantho galliraśca saḥ॥
au21.27
durviddhe vardhite karṇe sakaṇḍūdāhapākaruk।
śvayathuḥ sannipātotthaḥ sa nāmrā duḥkhavardhanaḥ॥
au21.28
kaphāsṛkkṛmijāḥ sūkṣmāḥ sakaṇḍūkledavedanāḥ।
lihyākhyāḥ piṭakāstā hi lihyuḥ pālīmupekṣitāḥ॥
au21.29
pippalī sarvajaṃ śūlaṃ vidārī kūcikarṇakaḥ।
eṣāmasādhyā yāpyaikā tantrikānyāṃstu sādhayet॥
au21.30
pañcaviṃśatirityuktāḥ karṇarogā vibhāgataḥ॥
॥ekaviṃśo'dhyāyaḥ॥
dvāviṃśo'dhyāyaḥ।
karṇarogapratiṣedhaḥ
au22.1
athātaḥ karṇarogamapratiṣedhaṃ nāmādhyāyaṃ vyākhyāsyāmaḥ।
iti hasmāhurātreyādayomaharṣayaḥ॥
au22.2
vātaje karṇaśūle rātrau rātrau rasabhojanottaraṃ vātaharadravyasiddhaṃ sarpiḥ pibonniranno vā payonupānam॥
au22.3
tato daśamūlasiddhe chāge payasi gośṛṅganihite'gnivarṇān pāṣāṇān sandaṃśena gṛhītvāvapet।
tenoṣmaṇā nāḍīsvedena ca svabhyaktaṃ svedayet।
bilvayavakolakulatthamāṣārkaśigrupatrairvā sānūpamāṃsaiḥ kvathitaiḥ॥
au22.4
svinnaṃ ca pūrayet kuṣṭharāsnāmadhukavaṃśāvalekhaśuṇṭhīśikhicandrakamāṣasaralapayovipakvena tailena।
jīvakamadhukakuṣṭhamaṇḍūkīdevadārumahauṣadhakalkāṣṭaguṇakṣīrisiddhena vā॥
au22.5
mayūranālakulatthāgarumāṣadevadārukalkakṣāraśuktāmlasādhitābhyāṃ vā tailavasābhyām।
madhukakṣīrakākolīmāṣaśatāvarīkalkasarvagandhodakakṣīravipakvayā vā varāhavasayā॥
au22.6
rāsnāmadhukakākolīdevadārukalkapayovipācitayā vā śiṃśumāravasayā।
māṃsīkuṣṭhamedāsaralasurabhimadhukakṣīravipakvayā vā godhāvasayā॥
au22.7
jīvakaśatāhvāmadhukamāṃsīkṣīrasiddhāṃ kukkuṭamayūravasāṃ karṇapūraṇanasyābhyaṅgeṣu vidadhyāt।
madhukakṣīrakākolīkalkena caturguṇaśigruhrasvapañcamūlakairaṇḍapatrarasamaṣṭaguṇakṣīrasādhitaṃ tailaṃ vā॥
au22.8
ghṛtatailavasābhyaktāni taruṇānyaśvatthapatrāṇi puṭapāksvinnāni prapīḍya tadrasena karṇaṃ pūrayet॥
au22.9
tadvacca tailalavaṇābhyaktānyarkorupūgamūlakāralukabilvamahāvṛkṣānyatamapatrāṇi॥
au22.10
mahāpañcamūlasaralāgarudevadārvyanyatamakāṣṭhamaṣṭādaśāṅgulaṃ tribhāge kṣaumeṇāveṣṭya tailena siktvāgre pradīpayet।
tato dahyamānādyaḥ snehaḥ patati sa sadyaḥ karṇarujamapaharati॥
au22.11
madhūcchiṣṭakaiḍaryamadhuśigruphalavacāyavanaladailāguggulubhiḥ ślakṣṇapiṣṭaiḥ kṣaumavastraṃ dhūmavarttipramāṇapariṇāhaṃ lepayettataḥ sūtreṇāveṣṭya ḍuṇḍukanālena dhūmaṃ pātuṃ dadyāt॥
au22.12
ḍuṇḍukanālamevavānena kalkenābhyajya viśoṣayitvā dhūmaṃ vidadhyāt॥
au22.13
śreyasīdevadārukākolīkuṣṭhaniculabījaiḥ kṣīrapiṣṭaistilayutaiḥ karṇaṃ bahirlepayet।
sarvadhānyasnehagokṣīrasiddhāmutkārikāmeraṇḍapatrāvacchādite karṇe svedārthaṃ praṇayet।
punaḥ punaśca nāḍīsvedān piṇḍasvedāṃśca।
vātavyādhipratiśyāyārditāvidhānaṃ ca sanirūhānuvāsanaṃ kuryāt॥
au22.14
parihāryāṇi ca pariharedviśeṣataḥ pravātaṃ śītāmbupānaṃ śiraḥsnānaṃ ca॥
au22.15
pittaje tu śūle prātaḥ śarkarāyutaṃ sarpiḥ pāyayet।
tataḥ snigdhaṃ virecayet।
drākṣāmadhukasiddhaṃ stanyaṃ karṇapūraṇaṃ prayuñjīta।
mākṣikaṃ vā।
madhukapadmakakalkastanysiddhaṃ vā sarpiḥ।
sitāmadhukakharjūramṛdvīkābhirvā sakṣīrekṣurasaṃ priyālakatailaṃ pācitamabhyaṅganasyakarṇapūraṇaiḥ śūladāhaghnam॥
au22.16
madhukakuḍavaṃ ṣoḍaśaguṇenāmbhasāṣṭāvaśeṣaṃ sādhayitvā tena tailārddhakuḍavamaṣṭaguṇakṣīraṃ yaṣṭīsadhukośīrasārivākākolījīvakānantāmṛṇālamañjiṣṭhālodhracandanabisagarbhaṃ pacet।
tacca pūrvavat praṇayet॥
au22.17
eṣāmeva ca kalkena saghṛtena karṇa parito lepayet।
svedayecca।
tathā kṣīrasarpirnasyaṃ śirobhyaṅgaśca।
evamapyanupaśame tu punarvirekaḥ॥
au22.18
kaphaje pippalīvipakvaṃ ghṛtamathavā sakṣaudraṃ pāyayitvā taṃ vāmayet।
tatastīkṣṇaṃ dhūmaṃ pāyayet॥
au22.19
karṇaṃ cāsya pūrayet saraladevadāruhiṃsrāpaṭolapatrasurasasiddhena tailena।
devadārupippalīmālatīpatrakvāthaharidrākuṣṭhatriphalailākvāthakalkasiddhena vā।
rasāñjanamārkavavaijayantīśigrulaśunārdrakamūlakadalīnāṃ vā pṛthak samastānāṃ vā rasena madhunā vā rakṣoghnatailena vā।
tathā śūlaśophagauravāṇi praśāmyanti॥
asa22.20। dhānyāmlakvathitadaśamūlabāṣpeṇa nāḍīsvedamācaret।
svinnaṃ kuśāmratrivṛnnaladaśuṇṭhīmustasādhitena tailena pūrayet।
kaphaghnāṃśca gaṇḍūṣān dhārayet॥
au22.21
raktaje paittikavat siddhiḥ sirāvyadhaśca॥
au22.22
pakveṣu karṇaśūleṣu pūyapravāhiṣu yathāsvaṃ dhūmanasyagaṇḍūṣavamanānyācaret॥
au22.23
upadigdhaṃ ca srotaḥ sāyaṃprātaḥ picuvartibhiḥ pramṛjya yavāgarumadanaiḥ saghṛtairguggulunā vā dhūpayitvā madhunā pūrayet॥
au22.24
palāśadhavatiniśakakubhasarjatvakkvātha rasakriyayā svabhyaktāṃ picuvartiṃ srotasi dadyāt।
badarīsallakījambūdhātakīvaṭaplakṣodumbarakvāthenaivameva ca rasakriyayā।
haridrādhātakītriphalājambūsallakīkiṃśukakvāthena ca।
tathā saurāṣṭrikāpadmakadhātakīsamaṅgāśvatthadhavalodhrarasāñjanakvāthena॥
au22.25
ebhirevauṣadhaiḥ sūkṣmacūrṇīkṛtaiḥ srotaso'vakiraṇamevaṃ kledaśūlagauravāṇi śāmyanti।
eṣāmeva ca kaṣāyeṇa sakṣaudreṇa kapitthasvarasena vā prakṣālanam।
tathā surasādivargaḥ prakṣālanāvacūrṇanayoḥ prayojyaḥ॥
au22.26
nādabādhiryayorvātaśūloktaḥ sarvo vidhiḥ।
śleṣmānubandhe tu prākśleṣmāṇamapaharedvamananāvanābhyāṃ tīkṣṇadhūmaiśca॥
au22.27
bādhiryaṃ ca bālavṛddhakṣīṇakāsaśoṣiṇāṃ cirotthitaṃ ca varjayet॥
au22.28
itarattu snehasvedanasyaśirobastibastikarmaprabhṛtibhirdoṣānubandhamavekṣya sādhayet॥
au22.29
tatra prāgeva purāṇasarpiṣā vā vātaharatailena vā snigdhaṃ snehenaiva virecayet।
kṛtasaṃsarjanasya punaḥ snigdhasya śoṇitamapaharet।
karṇāsannaṃ jalaukobhistato bastikarmamūrdhatailanasyadhūmān karṇapūraṇaṃ ca śīlayet॥
au22.30
taruṇabilvaphalāni gomūtreṇa kvāthayettena kvāthena sitāmadhukabījakabījakalkena ca payoyuktaṃ tailaṃ pācayet।
tattailamuṣṇaṃ śīte bilvakvāthe prakṣipya manthayet yāvat piṇḍībhūtamuddhṛtya caitatpunaranyatra bilvodake manthayet।
tataścoddhṛtyāṣṭaguṇe payasi madhukagandhacandanagarbhaṃ sādhitamāśu karṇapūraṇāt bādhiryaṃ nāśayati॥
au22.31
tilān navapralūnān vastrabaddhān vahantīṣvapsu rātrimuṣitān divā śoṣayet pañcarātram।
evaṃ gate pañcarātre madhuyaṣṭikākṣīrakākolīmahāpañcamūladevadāruśatāhvājīvakakvathite payasi pañcāhamevaṃ vāsayecchoṣayecca।
tatonenaiva kṣīreṇaiṣāmeva ca dravyāṇāṃ cūrṇamātrayā yuktān prapīḍayet।
tattailaṃ nīlotpalānantācandanāgarumadhukajīvakakākolīsuniṣaṇṇakamūlakalkairaṣṭaguṇena payasā pacet।
etannasye karṇapūraṇe śirasi cābhyañjane praṇītamāśu śūlanādabādhiryāṇi sarvavātavikārāṃśca pittānubandhānapohati bhagnāsthisandhānajananaṃ ca॥
au22.32
śuṣkamūlakabhasmakṣāradvayahiṅguśuṇṭhīmisivacākuṣṭhamaradārusaubhāñjanabhūrjagranthimustālavaṇatrayaiḥ sodbhidaistailaṃ śuktakadalībījapūrakarasasaṃyuktaṃ siddhaṃ śūlanādabādhiryakaṇḍūśophakledopadehakṛmipūtikarṇeṣu॥
au22.33
atha karṇau suptāviva bhavatastatsamīpe yathoktāṃ sirāṃ mokṣayet।
saśvayathuparisrāve mandaśrutervamanamācaret॥
au22.34
pratīnāhe snehasvedaklinnaṃ karṇaṃ karṇaśodhanena viśodhya tailasya pūrayenmātuluṅgarasasya vā saśuktakṣaudrasaindhavasya॥
au22.35
śodhyamāne vedanā raktāgamo vā yadi bhavettato ghṛtamaṇḍena pūrayennasyaṃ ca śīlayet।
malapūrṇepyeṣa eva vidhiḥ॥
au22.36
kaṇḍvāṃ tīkṣṇanasyadhūmādīn kaphaghnānvitaret।
rūkṣatiktakaṭuścāhāraḥ।
śophepyevameva vidhiḥ।
kaṭutīkṣṇoṣṇāśca pradehapariṣekāḥ॥
au22.37
pūtikarṇe karṇasrāvokto vidhiḥ kṛmikarṇe ca।
viśeṣataścātra kṛmighnaḥ।
tathā sarṣapatailena pūraṇam।
haritālacūrṇavatā gomūtreṇa vā।
vārtākabījena dhūpanam॥
au22.38
karṇavidradhiṃ vamanapūrvaṃ vidradhivadāmaṃ pakvaṃ ca cikitset।
kṣatavidradhiṃ pittakarṇaśūlavadarśāṃsi nāsārśovadarbudāni ca॥
au22.39
vidārikāmāmāṃ karṇavidradhivadyathādoṣodayaṃ ca sādhayet॥
au22.40
pālīśoṣe vātaśūlavannasyamālepaṃ svedaṃca kuryāt।
svinnamudvarttayettilapriyālabījamadhukayavāśvagandhhākalkena॥
au22.41
udvartitaṃ ca madhukapayasyāśatapuṣpāśvagandhākalkāṣṭaguṇavājigandhābṛhatyabhīrukvāthakṣīrasādhitena tailenābhyajyāt।
śatāvaryaśvagandhairaṇḍApayasyājīvakakṣīrasiddhena vā॥
au22.42
godhāpratudaviṣkirānūpaudakamāṃsavasāmajjānaṃ sarpissarṣapatailaṃ ca yathālābhaṃ saṅgṛhyārkālarkabalātibalānantāvidārigandhājalaśūkamadhuravargapratīvāpaṃ vipacedayamabhyaṅgaḥ pālyāḥ paraṃ māṃsajananaḥ॥
au22.43
evamapi tu yā kṣīyate pālī tasyā yadduṣṭaṃ tacchitvā vidhivat sandhāya yathoktena krameṇopacaret॥
au22.44
tantrikāmapi caivameva nasyābhyaṅgādibhiryāpayet॥
au22.45
paripoṭakepyayameva vidhiḥ।
tathā madhukakharamañjarīsaindhavāśvagandhādevadārumūlakāvalgujaphalamūlamadhūcchiṣṭaiḥ sakṣīrairmahāsnehaḥ siddhobhyaṅgaḥ।
tilamadhukaprapauṇḍarīkasiddhārthakaghṛtakṣīrakṛtayotkārikayopanāhaḥ॥
au22.46
utpāte jalaukobhirapanītarakte śītaiḥ pradehaḥ।
tilamadhukasārivotpalalodhrakadambabalāmrajambūpallavaissadhānyāmlaṃ tailaṃ sādhitamabhyaṅgaḥ।
tathā kṣīrasarpirvisarpoktāni ca ghṛtāni॥
au22.47
unmanthe tīkṣṇaiḥ śirovirekaḥ।
tilasarṣapalodhraharidrādvayairudvartitāyāḥ karṇapālyāstālīsatamālailākaṭphalarasāñjanairlepaḥ tālapatryaśvagandhārkasaindhavāvalgujabījasurasalāṅgalikābhirgodhākulīravasāyuktaṃ tailaṃ vipakvamabhyañjanam।
tailameva vā paṭolakaṭurohiṇīrasāñjanīśarīṣaiḥ॥
au22.48
duḥkhavarddhane jambvāmrāśmantakapatrakvāthapariṣiktāṃ karṇapālīṃ tailenābhyajya yaṣṭīmadhukaharidrāprapauṇḍarīkamañjiṣṭhācūrṇenāvacūrṇayet।
lākṣāviḍaṅgapakvena tailenābhyañjayet॥
au22.49
lehikāpiṭakāsu karṇapālīṃ bahuśo gāmayāpaṇḍasvinnāmurabhrīmūtrapiṣṭaiḥ kṛmighnairālimpet।
kuṭajakarañjeṅgudabījāragvadhatvagbhirvā।
ebhireva ca sarvaissamaricanimbapatramadhūcchiṣṭaissarṣapatailaṃ siddhaṃ lehikāvraṇaghno'bhyaṅgaḥ paridahane jalajābhirasṛk srāvayet।
śītaiśca pradihyāt॥
au22.50
sarveṣu ca pālīrogeṣu snehasvedaśodhanābhyaṅgapradehanasyāsravisravaṇāni yathārhaṃ prayuñjīta।
prakopakāraṇāni ca pariharet॥
au22.51
utpacyamānāyāṃ tu pālyāṃ sarjarasāpāmārgapaṭolanimbaniculatvagbhirālepaḥ।
utpuṭantyāṃ śigruśamyākapūtīkagovarāhapittagodhāvasāsapirbhiḥ।
śyāvāyāṃ gaurīsugandhāśyāmānantātaṇḍulīyakamūlaiḥ।
kaṇḍūmatyāṃ pāṭhānantātārkṣyaśaileyamākṣikaiḥ।
dahyamānāyāṃ kṣīrivṛkṣajīvanīyakalkamadhughṛtaiḥ।
vraṇitāyāṃ kṣaudrajīvanīyaiḥ।
kṛśāyāṃ godhāvarāhavasābhiḥ।
grathitāyāṃ granthiṃ pāṭayitvā vilikhya ca kṛṣṇāsaindhavamadhubhiḥ pratisārayet।
snāvavatyāṃ madhumadhukamadhūkamadhuparṇībhirlepaḥ।
ebhireva ca yathāsvaṃ snehānabhyaṅgārthaṃ prakalpayet॥
au22.52
atha rogato balādvā vicchinnaṃ karṇamanusandadhyāt॥
au22.53
samāsatastu pañcadaśa karṇasandhayaḥ prāyo nāmānugatasaṃsthānasthānaviśeṣatayā sambhavanti॥
au22.54
tadyathā।
pṛthulāyatasamobhayapālīścakranebhiḥ॥
au22.55
vṛttāyatasamobhayapālirutpalabhedakaḥ॥
au22.56
abhyantaradīrghapāliḥ kavāṭaḥ॥
au22.57
viparītorddhakavāṭaḥ॥
au22.58
hrasvavṛttasamobhayapālirvallūrakaḥ॥
au22.59
aṇusthūlasamaviṣamapālirvyāyojimaḥ॥
au22.60
bāhyapālirgaṇḍādhāraḥ॥
au22.61
atoviparītastvāsaṅgimaḥ॥
au22.62
apālirāhāryaḥ।
sa eva māṃsalapīṭho nirvedhimaḥ॥
au22.63
śuṣkaśaṣkulirutsannapāliḥ॥
au22.64
itarālpapāliḥ saṅkṣiptaḥ॥
au22.65
anadhiṣṭhānapāliḥ paryantayośca kṣīṇamāṃso hīnaḥ॥
au22.66
tanuviṣamapālavāllaḥ॥
au22.67
grathitanirmāṃsastabdhasirāvṛtasūkṣmapāliryaṣṭī॥
au22.68
nirmāṃsasaṅkṣiptāgrāśoṇitapāliḥ kākauṣṭha iti॥
au22.69
eṣāmādyā daśa sidhyanti।
na tvitare॥
au22.70
tatra bāhyāyāṃ pālyāṃ dīrghāyāmābhyantaraḥ sandhiḥ।
tathetarāyāṃ bāhyaḥ।
samaḥ samayośca॥
au22.71
aṇvādiviṣamayostu parasparaviparyayau॥
au22.72
yā tvekaiva pālī sthūlā pṛthvī sthirā ca syāt tāṃ dvidhā pāṭayitvopari chitvā sandadhyāt॥
au22.73
gaṇḍotkṛttena vā saśoṇitena sānubandhena māṃsena pālīṃ kalpayet।
yasya pālīdvayamapi nāsti tasyāpyeṣa eva vidhiḥ।
athavā samānavayodoṣādeḥ sañcārya karṇapīṭhaṃ samaṃ madhya niveśya varddhayet॥
au22.74
sandhānavidhiḥ punarāture grathitakeśānte bandhanamupaghārite chedyabhedyalekhyairupapannairupapādya karṇaṃ śoṇitamavekṣeta duṣṭamaduṣṭaṃ veti॥
au22.75
tato vātaduṣṭe dhānyāmloṣṇodakābhyāṃ pittaduṣṭe kṣīraśītodakābhyāṃ śleṣmaduṣṭe vāruṇīsalilābhyāṃ prakṣālya punaścāvalikhyānunnatamahīnaviṣamaṃ sandhiṃ niveśya tato madhughṛtābhyāmabhyajya picuplotayoranyatareṇāvaguṇṭhya sūtreṇa nātigāḍhamaśithilaṃ ca badhvā sirāvyathoktena kapālasya vā cūrṇenāvakīryācārikamupadiśet॥
au22.76
sandhimaśliṣyantaṃ kṣaumasūtreṇa sīvyet।
atikṣīṇapālikaṃ vā śoṇitāktena picunā veṣṭayet।
vraṇavaccainamupācaret।
tryahāccaturahādvā salilena pariṣicya picuṃ sūtraṃ cāpanayet।
na cāśuddharaktamatipravṛttaraktaṃ kṣīṇaraktaṃ vā karṇaṃ sandadhyāt॥
au22.77
tasya hi svayamapi sandhirviśliṣyate ādhmāyate śyāvatāmupaiti pacyate śuṣyati cirādrohati rūḍhopyābharaṇaṃ na kṣamate।
saśophakaṇḍūsantāpo granthimāṃśca bhavati।
tatra ca yathāsvaṃ pratikurvīta।
duṣṭarakte ca raktamavasecayet।
kṣīṇaraktaṃ snehapānanasyamāṃsarasāśanābhyaṅgairbṛṃhayet॥
au22.78
sarvatra caivamapi sopadravasandhau sandhiṃ vimucya pūrvāpacāropasthāpitasmṛtiḥ samyaksandadhīteti।
bhavati cātra॥
au22.79
na karṇe śopharāgādiyukte sandhānamācaret।
na ghasmarasya nātyuṣṇe nāviśuddhatanorapi॥
au22.80
surūḍhaṃ jātaromāṇaṃ śliṣṭasandhiṃ samaṃ sthiram।
suvarṣmāṇamarogaṃ ca śanaiḥ karṇaṃ vivarddhayet॥
au22.81
anyathā dāharuktodaśophāḥ syustatra kārayet।
śītānpradehasekādīn śuddhiṃ ca kledanāśinīm॥
au22.82
snehāvānūpajau tailaṃ sarpirlākṣārasaṃ samam।
sādhayenmadhuraskandhahayagandhāmayūrakaiḥ॥
au22.83
piṣṭairdaśaguṇakṣīre tatparaṃ karṇavarddhanam।
kaṭhināḥ sarujaḥ kṣāmāḥ pālyaḥ sveditamardditāḥ।
abhyaktāstena jāyante mṛdavo nīrujaḥ sthirāḥ॥
au22.84
bṛhatyau kacchurāṃ vāriśūkamarkajaṭāṃ ghṛtam।
mākṣikaṃ śaṅkhinīṃ tailaṃ saptāhaṃ tāmrabhājane।
thāpayet tatparaṃ karṇamālepāt poṣayet kṛśam॥
au22.85
carmacaṭikā jalauko hayabandhā śabarakandakaṃ tulyam।
māhiṣanavanītayutaṃ kapitthagaṃ karṇavardhanaṃ sākṣāt।
kuryāccābhyañjanālepān paliśoṣe prakīrtitān॥
au22.86
atha kuryādvayasthasya cchinnāṃ śuddhasya nāsikām।
chindyānnāsāsamaṃ patraṃ tattulyaṃ ca kapolataḥ॥
au22.87
tvaṅmāṃsaṃ nāsikāsanne rakṣastattanutāṃ nayet।
sīvyet gaṇḍaṃ tataḥ sūcyā sīvanyā picuyuktayā॥
au22.88
nāsācchedetha likhite parivartyopari tvacam।
kapolavadhraṃ sandadhyāt sīvyennāsāṃ ca yatnataḥ॥
au22.89
nāḍībhyāmutkṣipedantaḥ sukhocchvāsapravṛttaye।
āmatailena siktvānu pataṅgamadhukāñjanaiḥ॥
au22.90
śoṇitasthāpanaiścānyaiḥ suślakṣṇairavacūrṇayet।
tato madhughṛtābhyaktaṃ badhvācārikamādiśet॥
au22.91
jñātvāvasthāntaraṃ kuryāt sadyovraṇavidhiṃ tataḥ।
chindyādrūḍhedhikaṃ māṃsaṃ nāsopāntācca carma tat।
sīvyettataśca suślakṣṇaṃ hīnaṃ saṃvardhayet punaḥ॥
au22.92
niveśite yathānyāsaṃ sadyaḥcchinnepyayaṃ vidhiḥ॥
au22.93
nāḍīyogādvinauṣṭhasya nāsāsandhānavadvidhiḥ॥
iti dvāviṃśo'dhyāyaḥ॥
atha trayoviṃśo'dhyāyaḥ।
au23.1
athāto nāsārogavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au23.2
avaśyāyānilarajobhāṣyātisvapnajāgaraiḥ।
nīcātyuccopadhānena pītenānyena vāriṇā॥
au23.3
atyambupānaramaṇacchardibāṣpagrahādibhiḥ।
kruddhā vātolbaṇā doṣā nāsāyāṃ styānatāṃ gatāḥ।
janayanti pratiśyāyaṃ vardhamānaṃ kṣayapradam॥
au23.4
tatra vātāt pratiśyāye mukhaśoṣo bhṛśaṃ kṣavaḥ।
ghrāṇoparodhanistodadantaśaṅkhaśirovyathāḥ॥
au23.5
kīṭakā iva sarpanti manyate parito bhruvau।
svarasādaścirāt pākaḥ śiśirācchakaphasrutiḥ॥
au23.6
pittāttṛṣṇājvaraghrāṇāpiṭakāsambhavabhramāḥ।
nāsāgrapāko rūkṣoṣṇatāmrapītakaphasrutiḥ॥
au23.7
kaphāt kāsoruciḥ śvāso vamathurgātragauravam।
mādhuryaṃ vadane kaṇḍūḥ snigdhaśuklakaphasrutiḥ॥
au23.8
sarvajo lakṣaṇaiḥ sarvairakasmādvṛddhiśāntimān॥
au23.9
duṣṭaṃ nāsāsirāḥ prāpya pratiśyāyaṃ karotyasṛk।
urasaḥ suptatā tāmranetratvaṃ śvāsapūtitā।
kaṇḍūḥ śrotrākṣināsāsu pittoktaṃ cātra lakṣaṇam॥
au23.10
sarva eva pratiśyāyā duṣṭatā yāntyupekṣitāḥ।
yathoktopadravādhikyāt sa sarvendriyatāpanaḥ॥
au23.11
sāgnisādajvaraśvāsakāsoraḥpārśvavedanaḥ।
kupyatyakasmād bahuśo mukhadaurgandhyaśoṣakṛt॥
au23.12
nāsikākledasaṃśoṣaśuddhirodhakaro muhuḥ।
pūyopamāsitāraktagrathitaśleṣmasaṃsrutiḥ।
mūrcchanti cātra kṛmayo dīrghasnigdhasitāṇavaḥ॥
au23.13
pakvaliṅgāni teṣvaṅgalāghavaṃ kṣavathoḥ śamaḥ।
śleṣmā sucikkaṇaḥ pīto jñānaṃ ca rasagandhayoḥ॥
au23.14
tīkṣṇāgrāṇopayogārkaraśmisūtratṛṇādibhiḥ।
vātakopibhiranyairvā nāsikātaruṇāsthani॥
au23.15
vighaṭṭite'nilaḥ kruddho ruddhaḥ śṛṅgāṭakaṃ vrajam।
nivṛttaḥ kurute'tyarthaṃ kṣavathuṃ sa bhṛśakṣavaḥ॥
au23.16
śoṣayan nāsikāsrotaḥ kaphaṃ ca kurute'nilaḥ।
śūkapūrṇābhanāsātvaṃ kṛcchrāducchvasanaṃ tataḥ।
smṛto'sau nāsikāśoṣaḥ nāsānāhe tu jāyate॥
au23.17
naddhatvamiva nāsāyāḥ śleṣmaruddhena vāyunā।
niśvāsocchvāsasaṃrodhāt srotasī saṃvṛte iva॥
au23.18
pacennāsāpuṭe pittaṃ tvaṅmāṃsaṃ dāhaśūlavat।
sa ghrāṇapākaḥ srāvastu tatsaṃjñaḥ śleṣmasambhavaḥ॥
au23.19
accho jalopamo'jasraṃ viśeṣānniśi jāyate॥
au23.20
kaphaḥ pravṛddho nāsāyāṃ rudhvā srotāṃsyavīnasam।
kuryāt saghurghuraśvāsaṃ pīnasādhikavedanam॥
au23.21
averiva sravatyasya praklinnā tena nāsikā।
ajasraṃ picchilaṃ śītaṃ pakvaṃ siṅghāṇakaṃ ghanam॥
au23.22
raktena nāsā dagdheva bāhyāntaḥ sparśanāsahā।
bhaveddhūmopamocchvāsā sā dīrptidahatīva ca॥
au23.23
tālumūle malairduṣṭe māruto mukhanāsikāt।
śleṣmā ca pūtirnirgacchet pūtināsaṃ vadanti॥
au23.24
nicayādabhighātādvā pūyāsṛṅnāsikā sravet।
tatpūyaraktamākhyātaṃ śirodāharujākaram॥
au23.25
pittaśleṣmāvaruddhontarnāsāyāṃ śoṣayenmarut।
kaphaṃ sa śuṣkaḥ puṭatāṃ prāpnoti puṭakaṃ tu tat॥
au23.26
arśorbudāni vibhajeddoṣaliṅgairyathāyatham॥
au23.27
sarveṣu kṛcchrocchvasanaṃ pīnasaṃ pratataṃ kṣutam।
sānunāsikavāditvaṃ pūtināsaḥ śirovyathā।
aṣṭādaśānāmityeṣāṃ yāpayedduṣṭapīnasam॥
iti trayoviṃśo'dhyāyaḥ॥
atha caturviṃśo'dhyāyaḥ॥
au24.1
athāto nāsārogapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au24.2
sarveṣvādau pīnaseṣu snehasvedavamanadhūmagaṇḍūṣasnigdhoṣṇabhojananivātaśayanāsanāni seveta॥
au24.3
pācanārthaṃ ca guḍārdrakakṣīratrikaṭukājamāṃsamadyāmlabhojanāni॥
au24.4
rohiṣājājīvacācorakopakuñcikātarkārīcāturjātakarajo vastrāvabaddhaṃ muhurmuhurupajighnet।
ghṛtāktasaktūn mallakasampuṭe kṛtvā dhūmaṃ ca pibet॥
au24.5
pakve tu śirovirecanamavapīḍaṃ ca yuñjyāt॥
au24.6
nidānoktāni ca varjayet।
viśeṣeṇa śītāmbusnānapānātyuccopadhānānupadhānakrodhaśokān॥
au24.7
atha vātapratiśyāye pūrvameva vātaharadravyavipakvaṃ sasaindhavaṃ prātaḥ sarpiḥ pibenmahāṣaṭpalaṃ vā॥
au24.8
daśamūlakulatthakolayavaśuṣkamūlakavyoṣalavaṇapañcakaiḥ sadadhi dhānyāmlaṃ sarpiḥ siddhamāhāre pāne ca praṇītaṃ pratiśyāyayakṣmākāsaśvāsagrahaṇīgulmavibandhaghnam॥
au24.9
jīrṇasnehaṃ jāṅgalarasena vyoṣadāḍimasaindhavavatā bālamūlakarasena sarvadhānyayūṣeṇa vā bhojayet।
nāgaraṃ vā payasā pibet॥
au24.10
kṛṣṇādaśamūlaśuṇṭhīyavairaṇḍamūlakkāthāsiddhena payasottamāṅgaṃ svedayet।
tadeva ca pānabhojanayorvidadhyāt।
arditoktāṃśca svedān।
evamaparipacyamāne punaḥ punarnāḍīsvedaṃ vātaharaṃ cāsthāpanamanuvāsanaṃ śirobastiṃ ca॥
au24.11
pakve tu tailaṃ kṣavakacūrṇayuktaṃ sasaindhavaṃ sarpirvā śirovirecanam॥
au24.12
pittapratiśyāye padmakośīrapaṭolasārivāvidārīśatāvarīkṣīridrumaśuṅgaśaṭhīkarkaṭākhyādurālabhānāmarddhaḍhakamaṣṭaguṇembhāsi vipācya pādāvaśeṣe madhukamṛdvīkācandanaśṛṅgāṭakakaśerukaśvetapākānyakṣamātrāṇi datvā ghṛtaprasthaṃ payasā saha sādhayet।
tat prātaḥ pānāya yuñjyāt।
jīrṇe sukhoṣṇatoyapariṣiktaṃ sasaindhavena rasena bhojayet।
susnigdhaṃ virecayet drākṣāpaṭolaśrīparṇīmūrvātrivṛtkvāthena trivṛtpathyāpūgaphalacūrṇānvitena॥
au24.13
viriktabhuktasya śītaiḥ śirovaktralepapariṣekakavalagrahān vitaret॥
au24.14
vyajanapavanavidhūyamānaśca nīlaśādvalopavanaśiśirakarakiraṇadhārāgṛhāṇi seveta॥
au24.15
tatra ca pakve doṣe śirovirekaṃ purāṇaghṛtena sasaindhavena ghṛtamaṇḍena vā kaṭphalānvitena kuryāt।
viśuddhasrotasaśca jāṅgalarasena kṣīreṇa vā śītena bhojanam॥
au24.16
kaphaje tu yavakṣārāvacūrṇitamuṣṇodakānupānaṃ ghṛtaṃ pāyayet।
jīrṇe ca tilamāṣapalalavatīṃ yavāgūm।
tato vāmanīyauṣadhakvāthasiddhayā sasarpiṣkayā saindhavamāṣacūrṇapragāḍhayā peyayoṣṇāmbhasā ca vāmayet॥
au24.17
tatastīkṣṇadhūmakavalayavānnacaṇakaprāyāhāranāḍīsvaderupācaret।
arucigauravayostu viśodhayet॥
au24.18
pakve kṣavakaviḍaṅgasaindhavādībhirnasyam।
tailāpluto nāgaracūrṇānuviddho mudga āhāro yathāsātmyaṃ ca rūkṣatīkṣṇoṣṇam॥
au24.19
śuddhaghrāṇapathasya devadārusaralakākolījīvakamadhukapippalyanantākṣīravipakvaṃ tailaṃ nasyam॥
au24.20
sānnipātike doṣabalataḥ pratikuryāt।
rasāñjanātiviṣāmustabhadradārusādhitaṃ cātra tailaṃ nāvanam॥
au24.21
raktaje paittiko raktapittoktaśca vidhiḥ॥
au24.22
duṣṭapratiśyāye vyoṣacitrakayavakṣārabījakaviḍaṅgapūtīkarañjatvaglavaṇatrayairmāṃsarasapratīvāpavipakvaṃ sakṣaudraṃ sarpiḥ pāyayet।
jīrṇe ghṛte jāṅgalarasena talopasekaṃ bhojayet।
snigdhaṃ ca kaphapratiśyāyavadupācaret॥
au24.23
pakve'vapīḍaṃ vyoṣendrayavaviḍaṅgasārajīrakasaindhavairbastamūtrapiṣṭairdadyāt।
viśuddhaghrāṇasrotasaṃ ca punarupasnehya virecayet।
bhṛṣṭānyavān bhūstṛṇakāmrātakajīrakatrivṛtāyuktān gomūtreṇa kvāthayet।
taṃ kvāthamabhayānāgaramaricakramukasaindhavayāvaśūkacūrṇayuktaṃ sabījapūrakarasaṃ pāyayet।
koṣṇodakaṃ cānukaṇṭhayet॥
au24.24
viriktaṃ ca kāle mustaharidrānāgarayavakṣārapūtīkarañjareṇukābhirajāvigotradadhibhiśca siddhaṃ sarpirupayojayet।
tīkṣṇāni ca nirūhānuvāsanāni।
ariṣṭāṃśca pānārtham॥
au24.25
evamapyaśāntau hiṅgukṣārāmaradāruvipakvaṃ ghṛtaṃ māṃsarasānupānaṃ pibet॥
au24.26
kośāmrapallavamūrvā tarkārīṅgudīphalaphaṇijjakamahāpañcamūlakaṇṭakārikāsārivorupūgahiṃsrānimbaśigruphalarakṣoghnakṛmighnadantī pūtikarañjapippalīvārtākabījāhimārakamūlatvakpatrapuṣpaphalairajāmūtrapiṣṭairajāśvaśakṛdrasayuktairdhūmavartiṃ kṛtvā ghṛtābhyaktāṃ pātuṃ prayacchet॥
au24.27
pippalīvardhamānaṃ copayuñjīta।
kṛmighnaiśca yogairyāpayet॥
au24.28
bhṛśakṣavathau puṭake ca nimbakaṭphalakuṣṭhamaricacūrṇaiḥ kledanāya pradhamanam।
pippalīkuṣṭhaśuṇṭhīviḍaṅgamṛdvīkākaṣāyakalkavipakvaṃ tailaṃ ghṛtaṃ vā nāvanam॥
au24.29
nāsāśoṣe balātailaṃ pāne śirobastau ca।
snigdhasya svedaḥ।
kṣīrasarpirnasyaṃ madhuravargasādhitaṃ vā tailam।
snehiko dhūmaḥ।
tathā nāsānāhe'pi।
evamanupaśame śirovirekaḥ॥
au24.30
nāsāpāke dīptau ca jālaukobhirasravisrāvaṇam।
śītairūrdhvādhovirekalepasekāḥ।
nāsāsrāve tīkṣṇaṃ nasyaṃ dhūmaśca॥
au24.31
avīnase pūtināse ca guḍamaricahiṅguśivāṭikāviḍaṅgairajāmūtrapiṣṭairnasyam।
kaphapratiśyāyavacca snehasvedavamanāni॥
au24.32
vamitavato nirguṇḍīśigrutarkārīphaṇijjakakṣavakasurasārjakapatrasvarasena sārṣapaṃ pīlujaṃ vā tailaṃ vipācya nasyaṃ vidadhyāt॥
au24.33
lākṣāviḍaṅgapippalīlavaṅgakṣavakaniśākuṣṭhavacākarañjikākalkairvā tilatailam।
śigrubṛhatīdantīmūlabilvavyoṣasurasasaindhavairvā॥
au24.34
utpannamātraṃ pūyaraktaṃ raktapratiśyāyavaccikitset।
pravṛddhaṃ nāḍīvraṇavat।
kṛtavamanasya cāsya nasyadhūmau prayojayet॥
au24.35
arśāṃsi vidhivat kṣāreṇāgninā vā dahet।
sthūlāni tu śastreṇa spṛṣṭvā dāhānantaraṃ śītāṃ kriyāṃ yojayet॥
au24.36
vartiṃ ca nāsāyāṃ kumbhanikumbhāgnikasaindhavapippalīmanaśśilālakalkamadhughṛtapradigdhām॥
au24.37
tuvarikābibhītakaharidrālodhrapriyaṅgukarañjikākalkaguḍodakavipakvaṃ tailaṃ nāvanam।
karañjakalodhrotpalamadhukatindukāsthitriphalākhadirasāravipakvaṃ॥
au24.38
yathādoṣaṃ ca snehavamanavirekādīn praṇidadhyāt॥
au24.39
arbudaṃ baḍiśena gṛhītvā maṇḍalāgreṇa mūle samaṃ chindyāt।
chinnaṃ cocchiṅkhayet।
calapramṛṣṭaṃ ca vraṇaṃ śalākayā dahettailena vā।
agnidagdhaṃ mraṅkṣayettataḥ śiśiraiḥ pradehaiḥ॥
au24.40
uparūḍhavraṇasya lodhrāvāpaṃ tīkṣṇoṣṇalavaṇadravyagomūtrayuktaṃ sārṣapaṃ kārañjaṃ vā tailaṃ nāvanam।
pittaje raktaje vārbude godantasaindhavālakāsīsakāṃsyanīlairambupiṣṭairālepaḥ।
tataśca śītāḥ pradehasekāḥ।
śītaireva ca sādhitāni ghṛtānyabhyaṅganasyapānāni॥
au24.41
māṃsamedaḥ sannipātārśorbudāni caivaṃ sādhayediti।
bhavati cātra॥
au24.42
upasaṃharati।
hīnacchedāt punarbṛddhiraticchedāt svarakṣayaḥ।
gandhājñānaṃ ca vīsarpo mūrcchā chindyādataḥ samam॥
iti caturviṃśo'dhyāyaḥ॥
atha pañcaviṃśo'dhyāyaḥ।
au25.1
athāto mukharogavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au25.2
mātsyamahiṣavārāhapiśitāmakamūlakam।
māṣasūpadadhikṣīraśuktekṣurasaphāṇitam॥
au25.3
avākśayyāṃ ca bhajato dviṣato dantadhāvanam।
dhūmacchardanagaṇḍūṣānucitaṃ ca sirāvyadham।
kruddhāḥ śleṣmolbaṇā doṣāḥ kurvantyantarmukhaṃ gadān॥
au25.4
tatra khaṇḍauṣṭha ityukto vātenauṣṭho dvidhākṛtaḥ॥
au25.5
oṣṭhakope tu pavanāt stabdhāvoṣṭhau mahārujau।
dālyete paripāṭyete paruṣāsitakarkaśau॥
au25.6
pittāttīkṣṇāsahau pītau sarṣapākṛtibhiścitau।
piṭakābhirbahukledāvāśupākau #
au25.7
kaphāt punaḥ।
śītāsahau gurū śūnau savarṇapiṭakācitau॥
au25.8
sannipātādanekābhau durgandhāsrāvapicchilau।
akasmānmlānasaṃśūnarujau viṣamapākinau॥
au25.9
raktopasṛṣṭau rudhiraṃ sravataḥ śoṇitaprabhau।
kharjūrasadṛśaṃ cātra kṣīṇe rakterbudaṃ bhavet॥
au25.10
māṃsapiṇḍopamau māṃsāt syātāṃ mūrcchatkṛmī kramāt॥
au25.11
tailābhaśvayathukledau sakaṇḍvau medasā mṛdū॥
au25.12
kṣatajāvavadīryete pāṭyete cāsakṛt punaḥ।
grathitau ca punaḥ syātāṃ kaṇḍūlau daśanacchadau॥
au25.13
jalabudbudavadvātakaphādoṣṭhe jalārbudam॥
au25.14
gaṇḍālajī sthiraḥ śopho gaṇḍe dāharujānvitaḥ॥
au25.15
vātāduṣṇāsahādantāḥ śītasparśādhikavyathāḥ।
dālyanta iva śūlena śītākhyo dālanaśca saḥ॥
au25.16
dantaharṣe pravātāmlaśītabhakṣākṣamā dvijāḥ।
bhavantyamlāśanenaiva sarujaścalitā iva॥
au25.17
dantabhede dvijāstodabhedaruksphuṭanānvitāḥ।
cālaśvaladbhirdaśanairbhakṣaṇādadhikavyathaiḥ॥
au25.18
karālastu karālānāṃ daśanānāṃ samudbhavaḥ॥
au25.19
dantodhikodhidantākhyaḥ sa coktaḥ khalavarddhanaḥ।
jāyamāne'tirugdante jāte tatra tu śāmyati॥
au25.20
adhāvanānmalo dante kapho vā vātaśoṣitaḥ।
pūtigandhiḥ sthirībhūtaḥ śarkarā #
au25.21
sāpyupekṣitā।
śātayatyaṇuśo dantakapālāni kapālikā॥
au25.22
śyāvaḥ śyāvatvamāyāto raktapittānilairdvijaḥ।
au25.23
samūlaṃ dantamāśritya doṣairulbaṇamārutaiḥ।
śoṣite majjñi suṣire dantennamalapūrite॥
au25.24
pūtitvāt kṛmayaḥ sūkṣmā jāyante jāyate tataḥ।
ahetutīvrārtiśamaḥ sasaṃrambhositaścalaḥ।
pralūnaḥ pūyaraktasrut sa coktaḥ kṛmidantakaḥ॥
au25.25
śleṣmaraktena pūtīni vahantyasramahetukam।
śīryante dantamāṃsāni mṛduklinnāsitāni ca।
śītādosau #
au25.26
upakuśaḥ pākaḥ pittāsṛgudbhavaḥ।
dantamāṃsāni dahyante raktānyutsedhavantyataḥ॥
au25.27
kaṇḍūmanti sravantyasramādhmāyantesṛjisthite।
calā mandarujo dantāḥ pūtivaktraṃ ca jāyate॥
au25.28
dantayostriṣu vā śopho badarasthinibho ghanaḥ।
kaphāsrāttīvraruk śīghraṃ pacyate dantapuppuṭaḥ॥
au25.29
dantamāṃse malaiḥ sāsrairbāhyāntaḥ śvayathurguruḥ।
sarugdāhaḥ sravet bhinnaḥ pūyāsraṃ dantavidradhiḥ॥
au25.30
śvayathurdantamūleṣu rujāvānraktapittajaḥ।
lālāsrāvī sa suṣiro dantamāṃsapraśātanaḥ॥
au25.31
sa sannipātajvaravān sapūyarudhirasrutiḥ।
mahāsuṣira ityukto viśīrṇadvijabandhanaḥ॥
au25.32
dantānte kīlavacchopho hanukarṇarujākaraḥ।
pratihantyabhyavahṛtiṃ śleṣmaṇā sodhimāṃsakaḥ॥
au25.33
ghṛṣṭeṣu dantamāṃseṣu saṃrambho jāyate mahān।
yasmiṃścalanti dantāśca sa vidarbhobhighātajaḥ॥
au25.34
dantamāṃsāśritānrogān yaḥ sādhyānapyupekṣate।
antastasyāsravan doṣaḥ sūkṣmāṃ sañjanayedgatim।
pūyaṃ muhuḥ sā sravati tvaṅmāṃsāsthiprabhedinī॥
au25.35
tāḥ punaḥ pañca vijñeyā lakṣaṇaiḥ svairyathoditaiḥ॥
au25.36
śākapatrakharāsrastā sphuṭitā vātadūṣitā।
jihvā pittāt sadāhoṣā raktairmāṃsāṅkuraiścitā।
śālmalīkaṇṭakābhaistu kaphena bahalā guruḥ॥
au25.37
kaphapittādadhaḥ śopho jihvāstambhakṛdunnataḥ।
matsyagandhirbhavet pakvaḥ solaso māṃsaśātanaḥ॥
au25.38
prabandhane'dho jihvāyāḥ śopho jihvāgrasannibhaḥ।
sāṅkuraḥ kaphapittāsrairlāloṣāstambhavān kharaḥ।
adhijihvaḥ sarukkaṇḍūvākyāhāravighātakṛt॥
au25.39
tādṛgevopajihvastu jihvāyā upari sthitaḥ॥
au25.40
tālumāṃsenilādduṣṭe piṭakāḥ sarujāḥ kharāḥ।
bahvyo ghanāsrāvayutāstāstālupiṭakāḥ smṛtāḥ॥
au25.41
tālumūle kaphātsāsrānmatsyabastinibho mṛduḥ।
pralambaḥ picchilaḥ śopho nāsayāhāramīrayan।
kaṇṭhoparodhatṛṭkāsavamikṛt galaśuṇḍikā॥
au25.42
tālumadhye niruṅmāṃsaṃ saṃhataṃ tālusaṃhatiḥ॥
au25.43
padmākṛtistālumadhye raktācchvayathurarbudam॥
au25.44
kacchapaḥ kacchapākāraściravṛddhiḥ kaphādaruk॥
au25.45
kolābhaḥ śleṣmamedobhyāṃ puppuṭo nīrujaḥ sthiraḥ॥
au25.46
pittena pākaḥ pākākhyaḥ pūyāsrāvī mahārujaḥ॥
au25.47
vātapittajvarāyāsaistāluśoṣastadāhvayaḥ॥
au25.48
jihvāprabandhajāḥ kaṇṭhe dāruṇā mārgarodhinaḥ।
māṃsāṅkurāḥ śīghracayā rohiṇī śīghrakāriṇī॥
au25.49
kaṇṭhāsyaśoṣakṛdvātāt sā hanuśrotrarukkarī।
pittājjvaroṣātṛṇmohakaṇṭhadhūmāyanānvitā॥
au25.50
kṣiprajā kṣiprapākātirāgiṇī sparśanāsahā।
kaphena picchilā pāṇḍurasṛjā sphoṭakācitā॥
au25.51
taptāṅgāranibhā karṇarukvarī pittajākṛtiḥ।
gambhīrapākā nicayāt sarvaliṅgasamanvitā॥
au25.52
doṣaiḥ kapholbaṇaiḥ śophaḥ kolavat grathitonnataḥ।
śūkakaṇṭakavat kaṇṭhe śālūko mārgarodhanaḥ॥
au25.53
vṛndo vṛttonnato dāhajvarakṛt galapārśvagaḥ॥
au25.54
hanusandhyāśritaḥ kaṇṭhe kārpāsīphalasannibhaḥ।
picchilo mandarukśophaḥ kaṭhinastuṇḍikerikā॥
au25.55
bāhyāntaḥśvavathurghoro galamārgārgalopamaḥ।
galaugho mūrddhagurutātandrālālājvarapradaḥ॥
au25.56
valayaṃ nātirukśophastadvadevāyatonnataḥ॥
au25.57
māṃsakīlo gale doṣairekonekothavālparuk।
kṛcchrochvāsobhyavahṛtiḥ pṛthumūlo gilāyukaḥ॥
au25.58
bhūrimāṃsākuṅravṛtā tīvratṛṅjvaramūrddharuk।
śataghnī nicitā vartiḥ śataghnīvātirukkarī॥
au25.59
vyāptasarvagalaḥ śīghrajanmapāko mahārujaḥ।
pūtipūyanibhāsnāvī śvayathurgalavidradhiḥ॥
au25.60
jihvāvasāne kaṇṭhādāvapākaṃ śvayathuṃ malāḥ।
janayanti sthiraṃ raktaṃ nīrujaṃ tadgalārbudam॥
au25.61
pavanaśleṣmamedobhirgalagaṇḍo bhavet bahiḥ।
varddhamānaḥ sa kālena muṣkavallambate niruk॥
au25.62
kṛṣṇāruṇo vā todāḍhyaḥ sa vātāt kṛṣṇarājimān।
vṛddhastālugale śoṣaṃ kuryācca virasāsyatām॥
au25.63
sthiraḥ savarṇaḥ kaṇḍūmān śītasparśo guruḥ kaphāt।
vṛddhastālugale lepaṃ kuryācca madhurāsyatām॥
au25.64
medasā śleṣmavaddhānivṛdhyoḥ sonuvidhīyate।
dehaṃ vṛddhasya kurute gale śabdaṃ svare'lpatā॥
au25.65
śleṣmaruddhānilagatiḥ śuṣkakaṇṭho hatasvaraḥ।
tāmyan prasaktaṃ śvasiti yena sa svarahānilāt॥
au25.66
karoti vadanasyāntarvraṇān sarvasaro'nilaḥ।
sañcāriṇo'ruṇānrūkṣāno ṣṭhau tāmrau calatvacau॥
au25.67
jihvā śītāsahā gurvī sphuṭitā kaṇṭakācitā।
vivṛṇoti ca kṛcchreṇa mukhaṃ pāko mukhasya saḥ॥
au25.68
adhaḥ pratihato vāyurarśogulmakaphādibhiḥ।
yātyūrdhvaṃ vaktradaurgandhyaṃ kurvannūrdhvagudastu saḥ॥
au25.69
mukhasya pittaje pāke dāhoṣe tiktavaktratā।
kṣārokṣitakṣatasamā vraṇāstadvacca raktaje॥
au25.70
kvaphaje madhurāsyatvaṃ kaṇḍūmatpicchilā vraṇāḥ॥
au25.71
antaḥ kapolamāśritya śyāvapāṇḍu kaphorbudam।
kuryāttat ghaṭṭitaṃ chinnaṃ mṛditaṃ ca vivardhate॥
au25.72
mukhapāko bhavet sāsraiḥ sarvaiḥ sarvākṛtirmalaiḥ॥
au25.73
pūtyāsyatā ca taireva dantakāṣṭhādividviṣaḥ॥
au25.74
auṣṭhe gaṇḍe dvije mūle jihvāyāṃ tāluke gale।
vaktre sarvatra cetyuktā pañcasaptatirāmayāḥ॥
au25.75
ekādaśaiko daśa ca trayodaśa tathā ca ṣaṭ।
aṣṭāvaṣṭādaśāṣṭau ca kramāt teṣvanupakramāḥ॥
au25.76
karālo māṃsaraktoṣṭhāvarbudāni jalādvinā।
kacchapastālupiṭakā galaughaḥ suṣiro mahān॥
au25.77
svaraghnordhvagudaśyāvaśataghnīvalayālasāḥ।
nāḍyoṣṭhakopau nicayādraktāt sarvaiśca rohiṇī॥
au25.78
daśane svarabhraṃśī kṛcchrocchavāso'tivatsaraḥ।
yāpyastu harṣo bhedaśca śeṣān śastrauṣadhairjayet॥
iti pañcaviṃśo'dhyāyaḥ।
atha ṣaṭviṃśo'dhyāyaḥ।
au26.1
athāto mukharogapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au26.2
snigdhasvinnasya khaṇḍauṣṭhasyauṣṭhāntau vilikhya suśliṣṭau kṣaumasūtreṇa sīvyet।
śatadhautaghṛtābhyaktāṃ cāsmai kabalikāṃ vraṇasyopari dadyāt।
praklinnaṃ ca vraṇaṃ vraṇacikitsayā sādhayet॥
asa26.3। jyotiṣmatīlodhramadhukapaṭolotpalakākamācīśrāvaṇīsārivābhistailaṃ vipakvamabhyañjanācchodhanaropaṇam।
tathā vātaharamadhurauṣadhasiddhaṃ tailaṃ nasyam॥
au26.4
vātaja auṣṭhakope devadāruguggulusarjarasamadhūcchiṣṭasiddhena mahāsnehenābhyaṅgaḥ।
tenaiva samadhukacūrṇena pratisāraṇām।
tadabhyaktena picunā pracchādanam।
eraṇḍapallavaiḥ kṣīrakvathitairnāḍīsvedaḥ khaṇḍauṣṭhoktaṃ nāvanaṃ śiro'bhyaṅgaśca॥
au26.5
pittotthe'bhighātaje ca jālaukobhirvisrāvaṇam।
pattaṅgayaṣṭīchinnaruhāvipakvaṃ sarpirabhyaṅgaḥ।
madhumadhukalodhrasarjarasaiḥ pratisāraṇam।
pittavidradhivacca cikitsā॥
au26.6
raktajepyacirotthite paittikavat pratikuryāt।
kaphaje jalaukobhiḥ śākādipatrairvā raktaṃ visrāvya vyoṣapāṭhāyavakṣārasvarjikākṣāraiḥ sakṣaudraiḥ pratisārayet।
kuṣṭhatagaradantīśyāmābiḍaharitālaviḍaṅgairvā।
svedanasyadhūmakavalāṃśca kaphaghnānavacārayet॥
au26.7
medoje dantacchadaṃ svedayitvā vṛddhipatreṇa vipāṭya śuddhamedasamagninānupacaret।
kaphajoktaiśca pratisāraṇam।
jalārbudoktaṃ tailaṃ ropaṇam॥
au26.8
jalārbudaṃ bhitvā viśodhya trikaṭukaṭukātejovatīyavakṣārasvarjikāsaindhavakāsīsacūrṇaiḥ sakṣaudraiḥ pratisārayet।
avagāḍhamativṛddhaṃ vā kṣāreṇāgninā vā dahet haridrālodhramadhukamālatīhareṇutagarairvipakvaṃ tailaṃ ropaṇam॥
au26.9
gaṇḍālajīmapakvāṃ śophavadvidagdhāmupanāhya pakvāṃ vidārya vraṇavat sādhayet॥
au26.10
śītadantasyoṣṇāmubusvinnasya vrīhimukhena pālīṃ likhitvā picutailena dahet।
pratisārayecca priyaṅgujambvasthidāḍimatvaktriphalārasāñjanasaindhavaśuṇṭhīmustacūrṇaiḥ samadhughṛtaiḥ।
kṣīrivṛkṣakaṣāyo gaṇḍūṣaḥ।
aṇutailaṃ nasyam॥
au26.11
dantaharṣe bhede ca vātaharasiddhaṃ tailamelākuṣṭhapāṭalīsvagvipakvo majjā vā gaṇḍūṣaḥ।
snigdhāśca nasyādayaḥ॥
au26.12
dantacāle daśamūlakvāthena tailasarpirvasākṣaudraiśca kavalaḥ।
pippalīsaindhavatutthalodhrapataṅgasrotojamustātriphalāḥ pratisāraṇam।
niyataṃ ca snaihikadhūmapāyī snigdhamadhurāhāro visrāvaṇaparaḥ syāt।
candanapadmakamadhukavidārīkaśerukanīlotpalamṛdvīkājīvakarṣabhakaśarkarāṇāṃ pratyekaṃ palena kṣīreṇa ca māṃsarasadviguṇena tailaprasthaṃ vipācayet।
etannasyagaṇḍūṣaprayogāt paraṃ daśananayanaśravaṇabalakaram॥
au26.13
adhidantakaṃ kṣāreṇālipya jarjaraṃ vijñāya kṛmidantakavidhinotpāḍya tadvadevopacaret।
anavasthitaśoṇitaṃ ca dagdhvā vraṇavadupakrameta॥
au26.14
dantaśarkarāṃ dantamūlānyapīḍayan dantalekhanena vilikhya kṣāratailenāvasecayet।
mūṣākūrpapāṭalītvakcūrṇena pratisāraṇam।
sadā ca dantadhāvanādīn seveta।
dantaharṣoktaṃ ca kuryāt॥
au26.15
kapālikāyāmetadeva viśeṣataḥ śīlayet॥
au26.16
kṛmidantake suṣiraṃ guḍena madhūcchiṣṭena sarpiṣa vāpūrayitvā taptayā kubjaśalākayā dahet।
saptacchardākakṣīraṃ vā pūraṇam।
sarṣapakarañjatailaṃ॥
au26.17
hiṅguviḍaṅgasvarjikākaṭphalakāsīsakuṣṭhacūrṇastāntavabaddho dantasyopari tiṣṭhan rujamapaharati।
kunduruṣkacūrṇo vā।
ebhireva ca siddhaṃ tailaṃ gaṇḍūṣaḥ।
dṛḍhagūḍhamūlamāṃse saruje visrāvaṇam।
bhagnasphuṭitavivarṇasuptacalasya sarujasya ca॥
au26.18
evamanupaśame sandaṃśayantreṇa dantamāyataṃ gṛhītvā vicālya śasreṇa pārśvebhyo mokṣayitvoddharet।
dantanirghātanenotpīḍya mudgareṇāśmanā vā nirghātayet।
na tūttaraṃ dantam॥
au26.19
tasyoddharaṇācchoṇitātyayastataścendriyabhraṃśo vāta vyādhirvā॥
au26.20
prakṣālitamukhaśca samadhukacūrṇaṃ tailaṃ madhu vā gaṇḍūṣaṃ dhārayet॥
au26.21
vidārīmadhukaśṛṅgāṭakakaśerukābhistailaṃ daśaguṇe payasi siddhaṃ nasyam॥
au26.22
uttaradantoddharaṇepyayameva pratīkāraḥ।
śītopacāraśca sutarām॥
au26.23
śītāde śoṇitaṃ visrāvya rasāñjanamustatriphalārjunatvakpriyaṅgumahauṣadhakaṣāyaṃ gaṇḍūṣaṃ dhārayet।
ebhireva ca sakṣaudraiḥ pratisāraṇaṃ।
madhuravargasiddhaṃ tailaṃ nasyam।
tejovatīvyoṣaharidrādvayakuṣṭhapāṭhākaṭurohiṇīlodhrasamaṅgāmustaiḥ pratisāraṇaṃ sarvadantamāṃsāmayeṣu kaṇḍūśvayathuvedanāraktasrutiharam।
tathā vyāṣayavakṣāramanaśśilāsaindhavadārvītvagbhiḥ ebhirevāṣairdhaguṭikā sarvamukharogaharā॥
au26.24
upakuśe sukhoṣṇāmbusvinnānyutsannāni dantamāṃsānyavalikhenmaṇḍalāgreṇa śākādipatrairvā।
tataḥ sukhoṣṇo ghṛtamaṇḍastailaṃ vā gaṇḍūṣaḥ।
maricakuṣṭhamadhukapriyaṅgulākṣāpataṅgagairikarasāñjanaśuṇṭhīsaindhavairmadhughṛtamaṇḍayuktaiḥ pratisāraṇam।
pṛthakparṇīviḍaṅgavidārīmadhukapayasyāsuradāruvipakvaṃ tailaṃ gaṇḍūṣo nasyaṃ ca।
madhuravargasiddhameva vā sarpiḥ punaḥ punaśca rudhirāvasekaḥ॥
au26.25
dantapuppuṭake svinnachinnabhinnavilikhite svarjikāmadhukaśuṇṭhīsaindhavaiḥ pratisāraṇam॥
au26.26
dantavidradhau tiktakaṭukaṣāyoṣṇaiḥ samūtraiḥ kabalo lepaśca।
vṛścikālīkuṣṭhakaṭukāyavakṣāraiḥ pratisāraṇam।
taṃ ca pākato rūkṣaśītairantarbahiḥ prayuktairvārayet।
pakve tu pāṭanamavagāḍhe dāhaḥ।
triphalāsumanoriṣṭhakvātho gaṇḍūṣaḥ।
yaṣṭīmadhukasiddhaḥ sarpirmaṇḍo nasyam॥
au26.27
suṣire chinnalikhite lodhramustatriphalākiṃśukapataṅgatārkṣyaśailaśatapuṣpākaṭphalairavagharṣaḥ।
teṣāmeva kvātho gaṇḍūṣaḥ।
kṣīrivṛkṣakiṃśukāmalakānāṃ vā।
gairikotpalamadhūkasārivācandanaprapauṇḍakaśarkarānantālodhrāgarusiddhaṃ tailaṃ nāvanam॥
au26.28
adhimāṃsakamacirotthitaṃ srāvayet।
vivṛddhantu baḍiśena macuṭyā vā gṛhītvā maṇḍalāgreṇa chitvā tīkṣṇaiḥ pratisārayet।
kaṭutīkṣṇaiḥ kavalastailaṃ vā yavakṣārāvacūrṇitam॥
au26.29
vidarbhe dantamūlāni śastreṇa viśodhya kṣāraṃ prayujya ghṛtamaṇḍaṃ gaṇḍūṣe dadyāt।
lodhrapataṅgamañjiṣṭhāmadhukacūrṇaḥ pratisāraṇam।
kākolīyaṣṭīmadhuśarkarāvipakvaṃ tailaṃ nāvanam॥
au26.30
dantanāḍīmeṣayitvā saṃvṛtāṃ śastreṇa vivṛtayitvā tadāśritaṃ dantamaśeṣamuddhṛtya śalākayā dahet।
kubjāmavagāḍhāmanekagatiṃ vā guḍamadhusikthānyatamapūrṇām।
tataḥ kṣīrivṛkṣakaṣāyeṇa gaṇḍūṣaṃ dhārayet।
tatsiddhena vā tailena॥
au26.31
dantīkhadirasāramadanasvādukaṇṭakakvāthe lodhravālakośīradevadārumañjiṣṭhāmadhukakalkavipakvaṃ tailaṃ sarṣapatailaṃ vā nāḍīśodhanaropaṇam॥
au26.32
prapauṇḍarīkaharidrādvayamadhukamadhūcchiṣṭalodhrakaṭukīśarkarāpadmakacandanamūrvopodakāvāstukataṇḍulīyakamañjiṣṭhāmlīkākapitthapatrairvā॥
au26.33
nasyaṃ ca viḍaṅgamadhukamustanirguṇḍīkhadiramañjiṣṭhośīrasuratarusiddhaṃ tailaṃ।
dhūmāsṛksrāvaṇanāvanāni śīlayet।
nāḍīsādhanaṃ cekṣeta॥
au26.34
vātajeṣu jihvākaṇṭakeṣu vātauṣṭhakopokto vidhiḥ।
pittajeṣu vighṛṣṭasrutarudhireṣu svādubhirdravyairavagharṣaṇagaṇḍūṣanāvanāni kuryāt।
tadvat kaphajeṣu tīkṣṇaiḥ॥
au26.35
jihvālase navotthite tīkṣṇāḥ pratisāraṇādayaḥ।
na cātra śastramavacārayet।
sirāṃ tu vidhyet॥
au26.36
adhijihvāmunnamya baḍiśena gṛhītvā maṇḍalāgreṇa chidyāt।
tīkṣṇāśca nasyādayaḥ।
upajihvāṃ śākapatreṇāṅguliśastreṇa vā visrāvya yavakṣāreṇa pratisārayet॥
au26.37
galaśuṇḍikāṃ kaphaghnairupācaret।
vṛddhāyāṃ tūrvārubījanibhamasirātatamagramuparijivhāyāniviṣṭaṃ baḍiśena mucuṭyā vā vastraveṣṭitābhyāṃ vāmāṅguṣṭhapradeśinībhyāṃ gṛhītvā maṇḍalāgreṇa nātyagre nātimūle chindyāt।
agracchedādanupaśamaḥ śopho lālādivṛddhirvā।
aticchedācchoṇitakṣayeṇa maraṇam।
samyakcchinnāyāṃ pūrvavat pratisāraṇādayaḥ॥
au26.38
tālusaṅghāte puppuṭe kacchape ca nave vidhirayam।
śastrakarmaṇi tu viśeṣaḥ।
atra hi vilekhanam॥
au26.39
tālupāke tvapakvasya śvaythoḥ kāsīsarasāñjanakṣaudraiḥ pratisāraṇam।
madhurakaṣāyaiḥ śītairgaṇḍūṣaḥ।
pakvasya maṇḍalāgreṇāṣṭāpadavat bhedanam tīkṣṇairavagharṣaṇam।
paṭolāriṣṭajātīkaravīraguḍūcīvṛṣakaṭukāharidrādvayavetrāgrakaṇṭakārikākvāthaḥ kavalo madhu tailaṃ ca॥
au26.40
tāluśoṣe madhukapippalīnāgarasiddhaṃ sarpiruttaraṃ bhaktikaṃ satṛṣṇaḥ pibet।
amlaiścāsya gaṇḍūṣaḥ।
payasyāmadhūkamadhūlikāvipakvaṃ kṣīrasarpirnasyam।
snigdho dhūmaḥ।
tṛṣṇāghnamannapānam॥
au26.41
kaṇṭharogeṣu tu jvarādyanupadruteṣu kaṭunīkṣṇairnasyāvagharṣaṇagaṇḍūṣādayaḥ sirāvyadho rasāñjanendrayavadārvīnimbakvāthaḥ pānam।
vyoṣayavakṣāradārvīrasāñjanatejovatīpāṭhānimbatvaktriphalācitrakaiḥ śuktagomūtrakvathitaiḥ kavalo guṭikā vā pratisāraṇam।
tālīsapatragṛhadhūmapañcakolakailāmaricapalāśamuṣkakakṣārayavakṣārairyavakvāthena guṭikāḥ kṛtāḥ sarvakaṇṭharogeṣvamṛtopamāḥ॥
au26.42
atha vātarohiṇīkāmantarbahiḥ svinnāmaṅguliśastrakeṇa madhulavaṇagarbheṇa vā nakhena visrāvya tīkṣṇaiḥ pratisārayet।
mahāpañcamūlakvātho gaṇḍūṣaḥ।
elāpunarnavasiṃhīkapitthakalkapayovipakvaṃ tailaṃ gaṇḍūṣo nāvanaṃ ca॥
au26.43
pittajāmapyevaṃ visrāvya pataṅgaśarkarālodhrapriyaṅgubhiḥ pratisārayet।
eṣāmeva kaṣāyo gaṇḍūṣaḥ।
drākṣāparūṣakośīramadhukacandanakvātho vā।
triphalātilvakaśyāmāśrīparṇītvaṅmadhuyaṣṭikābhirdaśaguṇe payasi siddhaṃ sarpirnasyakavalabhojaneṣu॥
au26.44
raktajāmapyevaṃ pratyākhyāyopakramet॥
au26.45
ślaiṣmikīṃ svedayitvā vilikhya kaṭukavargeṇāgāradhūmatriphalāsaindhavayuktena pratisārayet।
tadvidhāśca gaṇḍūṣāḥ।
nimbajātyapāmārgaviḍaṅgavipakvaṃ tailaṃ nasyam॥
au26.46
śālūkavṛndatuṇḍikerīgilāyuṣvapyeṣa eva vidhiḥ॥
au26.47
galavidradhau visrāvitāyāṃ lodhravarārasāñjanapataṅgagairikarocanāpippalīsaindhavacūrṇairavagharṣaṇam।
ebhireva kvathitairgaṇḍūṣaḥ।
kirātatiktakalodhradārvī śatapuṣpānimbapatrakuṣṭhailāguḍūcīcitrakatagaramustākvātha kalkavipakvaṃ tailaṃ nāvanam॥
au26.48
galagaṇḍamanilajaṃ svedayitvā visrāvayet rūḍhavraṇa ca tilapriyālalaṭvāmūlakaśaṇātasībījairupanāhayet।
tilvakāgnimanthapunarnavakālāmṛtāsaubhāñjanaka gajapippalyekaiṣikārkamūlakaraghāṭakapuṣpaiḥ surāmlapiṣṭaiḥ punaḥ punarlepayet।
nimbaguḍūcīkuṭajahaṃsapādīkṛṣṇābalādvayadevadārusiddhaṃ ca tailaṃ pāyayet॥
au26.49
ślaiṣmikepyayameva vidhiḥ tīkṣṇatarāśca svedapralepādayaḥ।
viśalyātiviṣāviṣāṇikāśukanāsājagandhāguñjāphalakaṭukālābubhiḥ।
palāśakṣārambupiṣṭaiḥ sukhoṣṇo lepaḥ।
vatsakādinā pañcalavaṇayuktena siddhaṃ tailaṃ pānam।
tīkṣṇāṃśca vamanādīn śīlayet।
paryāyataśca svedaṃ śoṇitāvasecanaṃ ca।
tathānupaśame pācayitvā vraṇavadubhāvapyupācaret।
yavānnamudgādiyūṣāṃca vyoṣotkaṭān pānabhojanayorvidadhyāt॥
au26.50
medāja svinnasya sirāṃ vidhyet।
pūrvoktāḥ pralepāḥ prātaḥ prātaścāsanādisārarajo gomūtreṇa pibet।
evamapyaśāntau śastreṇa vidārya medo viśodhya sīvyet।
dāhayogyaṃ vā vasāghṛtakṣaudrānyatamena yathāvaddahet।
rocanākāsīsatutthakacūrṇitaṃ tailaṃ vraṇaśodhanaropaṇam।
asanādisāragopurīṣabhasmayuktaṃ vā॥
au26.51
mukhapākeṣu sāmānyatastriphalākvātho madhumānanye ca tiktakaṭukakaṣāyā mukhadhāvanāḥ।
mṛdvīkāpāṭhājātīmātuluṅgārjunapatrajīvakapallavānāmanabhyavaharatā carvaṇam॥
au26.52
dāruharidrārdhatulāṃ viṃśatiguṇe'mbhasi śrapayitvā taṃ kvāthaṃ sagairikamādarvīpralepāt sādhitaṃ kṣaudrayuktaṃ ghṛtabhājane nidadhyāt।
etanniṣṭhīvanaṃ sarvamukhāmayanāḍīghnam।
ayameva ca pṛthakkalpo yaṣṭīmadhukapaṭolīnimbāṭarūṣakajātīlodhrārimedatriphalājambūkhadiratvacām॥
au26.53
yavakṣārabhāgāḥ sapta suvarṇagairikāt bhāgadvayaṃ mūrvākaṭukātiviṣāmalakānāmeko bhāgastat sarvaṃ kutalakṣārodakapiṣṭaṃ guṭikāḥ kṛtvā khādenniṣṭhīvecca॥
au26.54
khadirasāratulāmarimedatulādvayaṃ ca toyavahe'ṣṭabhāgāvaśeṣaṃ kvāthayedavatāritaṃ parisrutaṃ ca punarāghanībhāvāt।
ghanībhūte śīte ca kārṣikāṇi ślakṣṇīkṛtāni prakṣipeccandanapadmakośīravālakamañjiṣṭhādhātakīmustaprapauṇḍarīkamadhukatriphalācāturjātakalākṣānaladatārkṣyaśailalodhradvirajanīsamaṅgāpāṭhākaṭphalaileyapataṅgāgarugairikāñjanāni।
pālikāṃśca jātīphalalavaṅgakaṅkolakebukān।
karppūrārddhakuḍavaṃ ca।
tā guṭikā vadanasthāḥ sarvān mukharogān jayanti।
saurabhaṃ saumanasyaṃ ruciṃ ca janayanti॥
au26.55
eṣāmeva ca kalkakaṣāyaistailaṃ sādhitaṃ kavale niyuñjyāt॥
au26.56
tatra vātaje mukhapāke daśamūlakākolīrāsnāmadhukasārivākvāthena kuṣṭhakalkena ca siddhaṃ tailaṃ nasyaṃ gaṇḍūṣaśca।
snaihiko dhūmaḥ।
pippalyelālavaṇottamaiḥ pratisārayet॥
au26.57
paittike kṣīrekṣurasadrākṣāśarkarodakairgaṇḍūṣaḥ।
madhuradravyasiddhaṃ payaḥ pānaṃ kavalo nasyaṃ ca।
padmakasamaṅgāmañjiṣṭhālodhradhātakīvipakvaḥ sarpirmaṇḍo nāvanam।
madayantikāpatairniṣṭhīvanaṃ ca॥
au26.58
kaphaje kaṭukakṣāralavaṇaiḥ pratisāraṇam।
sthirāsu tu piṭakāsu prākśākādipatreṇa lekhanam।
muṣkakapalāśāmalakīkṣāragomūtrairgaṇḍūṣaḥ।
tadvipakvaṃ ca tailam।
nirguṇḍīphaṇijjakārjakasurasapatrairniṣṭīvanam।
devadārupāṭhātiviṣādantīndrayavakaṭukāgomūtreṇa kalkatāḥ kvathitā vā pītāḥ sarvakaphāmayān nighnanti॥
au26.59
raktaje pittavat siddhiḥ।
sarvaje yathādoṣodayam।
rocanākāsīsasaurāṣṭrikārasāñjanāni mocaraso madhu caikato vipakvaṃ lohabhājanasthaṃ kalkaṃ viśuṣkaṃ curṇīkṛtaṃ madhunā vraṇalepaṃ kuryāt॥
au26.60
atha sarvasaramarbudamacirotthitamavṛddhaṃ maṇḍalāgreṇa chitvā muṣkakabhasmanā madhumiśreṇa pratisārayet svarjikāśuṇṭhīcūrṇena vā।
madhutailaṃ nimbaguḍūcīkvāthaśca gaṇḍūṣaḥ।
yavānnabhojī tīkṣṇāni kavalābhyaṅganasyānyācaret॥
au26.61
pūtimukhaṃ snigdhasvinnaṃ vāmayitvā śirovirekairupācaret।
tataḥ svarjikāhiṅgugṛhadhūmamanaśśilailāśuṇṭhīviḍaṅgatejovatībhirguṭikāḥ kṛtvā madhudrutā mukhapariśodhanārthaṃ dadyāt।
samaṅgādhātakīpadmalodhrapriyaṅgucūrṇaiḥ salilamavacūrṇitaṃ mukhadhāvanam।
śītādopakuśoktaṃ ca kuryāt nasyadhūmakavalāṃśca śīlayet।
bhavati cātra॥
au26.62
mukhadantamūlagalajāḥ prāyo rogāḥ kaphāsrabhūyiṣṭhāḥ।
tasmātteṣāmasakṛdrudhiraṃ visrāvayedduṣṭam॥
au26.63
kāyaśirasorvireko vamanaṃ kavalagrahāḥ kaṭukatiktāḥ।
prāyaḥ śastaṃ teṣāṃ kapharaktaharaṃ tathā karma॥
au26.64
yavatṛṇadhānyaṃ bhaktaṃ vidalaiḥkṣāroṣitairapasnehāḥ।
yūṣā bhakṣyāśca hitā yaccānyacchleṣmanāśāya॥
au26.65
prāṇānilapathasaṃsthāḥ śvasitamapi nirundhate pramādavataḥ।
kaṇṭhāmayāścikitsitamato drutaṃ teṣu kurvīta॥
॥iti ṣaḍviṃśo'dhyāyaḥ॥
atha saptaviṃśo'dhyāyaḥ।
au27.1
athātaḥ śirorogavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au27.2
dhūmātapatuṣārāmbukrīḍātisvapnajāgaraiḥ।
utsvedādhipurovātabāṣpanigraharodanaiḥ॥
au27.3
atyambumadyapānena kṛmibhirvegadhāraṇaiḥ।
upadhānamṛjābhyaṅgadveṣādhaḥ pratatekṣaṇaiḥ॥
au27.4
asātmyagandhaduṣṭāmabhāṣyādyaiśca śirogatāḥ।
janayantyāmayān doṣāḥ #
au27.5
tatra mārutakopataḥ॥
nistudyete bhṛśaṃ śaṅkhau ghāṭā sambhidyate tathā।
bhruvormadhyaṃ lalāṭaṃ ca patatīvātivedanam॥
au27.6
bādhyete svanataḥ śrotre niṣkṛṣyeta ivākṣiṇī।
ghūrṇatīva śiraḥ sarvaṃ sandhibhya iva mucyate॥
au27.7
sphuratyati sirājālaṃ kandharāhanusaṅgrahaḥ।
prakāśāsahatā ghrāṇasrāvo'kasmādvyathāśamau॥
au27.8
mārdavaṃ mardanasnehasvedabandhaiśca jāyate।
śirastāpo'yam #
au27.9
ardhe tu mūrdhnaḥ so'rdhāvabhedakaḥ।
pakṣāt kupyati māsādvā svayamevopaśāmyati।
ativṛddhastu nayanaṃ śravaṇaṃ vā vināśayet॥
au27.10
śirobhitāpe pittotthe śirodhūmāyanaṃ jvaraḥ।
svedo'kṣidahanaṃ mūrcchā niśi śītaiśca mārdavam॥
au27.11
aruciḥ kaphaje mūrdhno gurustimitaśītatā।
sirāniṣpandatālasyaṃ ruṅmandāhnyadhikā niśi।
tandrā śūnākṣikūṭatvaṃ karṇakaṇḍūyanaṃ vamiḥ॥
au27.12
raktātpittādhikarujaḥ sarvaiḥ syāt sarvalakṣaṇaḥ।
saṅkīrṇairbhojanairmūrdhni kledite rudhirāmiṣe।
kopite sannipāte ca jāyante mūrdhni jantavaḥ॥
au27.13
śirasaste pibanto'sraṃ ghorāḥ kurvanti vedanāḥ।
cittavibhraṃśajananīrjvaraḥ kāso balakṣayaḥ॥
au27.14
raukṣyaśophavyathacchedadāhasphuraṇapūtitāḥ।
kapāle tāluśirasoḥ kaṇḍūḥ śophaḥ pramīlakaḥ।
tāmrācchasiṅghāṇakatā karṇanādaśca jantuje॥
au27.15
vātolbaṇāḥ śiraḥkampaṃ tatsaṃjñaṃ kurvate malāḥ॥
au27.16
pittapradhānairvātādyaiḥ śaṅkhe śophaḥ saśoṇitaiḥ।
tīvradāharujārāgapralāpajvaratṛṅbhramāḥ॥
au27.17
tiktāsyaḥ pītavadanaḥ kṣiprakārī sa śaṅkhakaḥ।
trirātrājjīvitaṃ hanti sidhyatyapyāśu sādhitaḥ॥
au27.18
pittānubandhaḥ śaṅkhākṣibhrūlalāṭeṣu mārutaḥ।
rujāṃ saspandanāṃ kuryādanusūryodayodayām॥
au27.19
āmādhyāhnaṃ vivarddhiṣṇuḥ kṣudvataḥ sā viśeṣataḥ।
avyavasthitaśītoṣṇasukhā śāmyatyataḥ prama।
sūryāvartaḥ saḥ #
au27.20
ityuktā daśa rogāḥ śirogatāḥ॥
au27.21
śirasyeva ca vakṣyante kapāle vyādhayo nava॥
au27.22
kapāle pavane duṣṭe garbhasthasyāpi jāyate।
savarṇo nīrujaḥ śophastaṃ vidyādupaśīrṣakam॥
au27.23
yathādoṣodayaṃ brūyāt piṭakārbudavidradhīn॥
au27.24
kapāle kledabahulāḥ pittāsṛkśleṣmajantubhiḥ।
kaṅgusiddhārthakanibhāḥ piṭakāḥ syurarūṃṣikāḥ॥
au27.25
kaṇḍūkeśacyutisvāparaukṣyakṛt sphuṭanaṃ tvacaḥ।
susūkṣmaṃ kaphavātābhyāṃ vidyāddāraṇakaṃ tu tat॥
au27.26
romakūpānugaṃ pittaṃ vātena saha mūrcchitam।
pracyāvayati romāṇi tataḥ śleṣmā saśoṇitaḥ॥
au27.27
romakūpān ruṇadhdyasya tenānyeṣāmasambhavaḥ।
tadindraluptaṃ rujjā ca prāhuścāceti cāpare॥
au27.28
khalaterapi janmaivaṃ śātanaṃ tatra tu kramāt॥
au27.29
sā vātādagnidagdhābhā pittātsvedasirāvṛtā।
kaphāt ghanatvagvarṇāṃśca yathāsvaṃ nirdiśettvaci॥
au27.30
doṣaiḥ sarvākṛtiḥ sarvairasādhyā sā nakhaprabhā।
dagdhāgnineva nirlomā sadāhā yā ca jāyate॥
au27.31
śokaśramakrodhakṛtaḥ śarīroṣmā śirogataḥ।
keśān sadoṣaḥ pacati pālitaṃ sambhavatyataḥ॥
au27.32
tadvātāt sphuṭitaṃ śyāvaṃ kharaṃ rūkṣaṃ jvalatprabham।
pittāt sadāhaṃ pītābhaṃ kaphātsnigdhaṃ vivṛddhimat॥
au27.33
sthūlaṃ suśuklaṃ sarvestu vidyādvyāmiśralakṣaṇam।
śirorujodbhavaṃ cānyadvivarṇaṃ sparśanāsaham॥
au27.34
asādhyā sannipātena khalatiḥ palitāni ca।
śarīrapariṇāmotthānyapekṣante rasāyanam॥
॥iti saptaviṃśo'dhyāyaḥ॥
aṣṭāviṃśo'dhyāyaḥ।
au28.1
athātaḥ śirorogapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au28.2
vātaje śirobhitāpe vātavyādhivihitaṃ kuryāt।
nivātasthaṃ ca naktamabhyaktaśirasaṃ sarpiḥ payonupānaṃ tailaṃ vā pāyayet।
māṣān vā sasarpiṣkānuṣṇapayonupānān bhakṣayet।
tadvadvā mudgān॥
au28.3
ānūpapiśitaveśavāreṇa yavatilamudgamāṣakulatthakuṣṭhadāruharidrātasīsaindhavarvā mahāsnehavatīmutkārikāṃ datvā śiro veṣṭayet।
tataḥ pratyūṣe daśamūlasiddhena payasā kavoṣṇena pariṣekaṃ kuryāt।
tatsiddhaiśca pāyasaiḥ piṇḍasvedaṃ lepaṃ vā॥
au28.4
kūrmamahiṣavarāhakukkuṭaśallakīnāṃ vasā sasaindhavā nasyaṃ śiraḥkarṇapūraṇaṃ ca।
tathaiva ca pañcamūlabalāsārivādvayakvāthe madhukajīvakarṣabhakapunarnavagarbhaṃ sapayaḥ sarpistailaṃ caikato vipakvam॥
au28.5
kārpāsamajjatvaṅmustāsumanaḥkorakāṇyuṣṇāmbupiṣṭāni nāvanaṃ sarvaśirorujāghnam।
tadvat tvakpatraśarkarāśigrukarañjabījāni।
tathā candanotpalatagarakuṣṭhaiḥ saghṛtairlepaḥ।
devadārukuṣṭhacorakayaṣṭīmadhukakamalanīlotpalailāprapauṇḍarīkaiśca॥
au28.6
kuṅkumaśarkarāsaṃskṛtamājyaṃ raktapittānubandhe marśaḥ।
na cātra raktamavasecayedvātodrekabhayāt।
snaihikaṃ dhūmaṃ pibet।
śirobastiṃ ca śīlayet।
bastikarma cācaret॥
au28.7
evamasiddhau vātaje śleṣmaje ca yathokto dāhaḥ॥
au28.8
ardhāvabhedakepyayameva vidhiḥ।
nirguṇḍīpatrarasaśca saghṛtamaṇḍasaindhavo nasyam।
śirīṣamūlaphalāni vā।
sārivotpalakuṣṭhavacāmadhukapippalībhiḥ satailāmlo lepaḥ।
aśāmyati doṣānubandhamavekṣya pratikurvīta॥
au28.9
sūryāvartetvayameva vidhiḥ viśeṣatastu sirāmokṣaḥ॥
au28.10
pittaje raktaje ca śirobhitāpe snigdhasya sirāṃ vidhyet।
kāyaṃ ca virecayet।
suśītaiḥ śatadhautaghṛtānvitaiḥ śiro vaktraṃ siñcet pradihyācca॥
au28.11
candanasārivāmadhukadūrvotpalaprapauṇḍarīkamañjiṣṭhāvidārībhiḥ sakṣīraṃ sarpirvipācitaṃ nāvanaṃ śirobastiśca।
jīvanīyavipakvāt payaso navanītamuddhṛtya jīvanīyakvāthakalkābhyāṃ pācitaṃ pānabhojananasyābhyaṅgabastiṣu praṇītaṃ pittaraktajān sarvānvikārān sādhayati।
jīvanīyagarbhaṃ ṣoḍaśaguṇe payasi siddhamājyaṃ vā॥
au28.12
kṣīrekṣujāṅgalarasakharjūradrākṣākaśerukamṛṇālasiddhaḥ sarpirmaṇḍo'nuvāsanam।
añjanādivargaśṛtaṃ kṣīramāsthāpanam॥
au28.13
śaṅkhakaṃ pratyākhyāyaivamevopacaret।
visarpavacca।
viśeṣatastu kṛṣṇatilaśatāvarīnīlotpalamūrvāpunarnavairlepaḥ॥
au28.14
kaphaje śirobhitāpe laṅghayet।
purāṇasarpisnigdhaṃ vā vāmayet।
svedaḥ piṇḍena rūkṣeṇa।
śigrunimbairaṇḍakvāthena vā nāḍīsvedaḥ॥
au28.15
devakāṣṭhakuṣṭhaśārṅgeṣṭāsaralarohiṣaiḥ salavaṇaiḥ sukhoṣṇairālepaḥ।
yavacūrṇamadhukacandanaharidrākuṣṭhapriyaṅguśatapuṣpāsuradārubhistailājakṣīrayuktaiḥ sasaindhavairupanāhaḥ॥
au28.16
viḍaṅgatailaṃ nasyaṃ sārṣapaṃ vā tadeva vā vyoṣasiddham madhūkasārakalko vā madhuyutastvagvā meṣaśṛṅgyā iṅgudasya vā।
ebhireva ca dhūmavartiḥ॥
au28.17
śirovirecanadravyairvā sūtrasthānauktaiḥ pradhamanam।
taireva ca pakvaṃ tailaṃ marśaḥ pratimarśo vā॥
au28.18
śirovirecanānte karṇanādoktaṃ snehanasyam।
tīkṣṇāḥ kavalāḥ manaśśilānaladatutthakāsīsacūrṇaḥ sasarpiṣko dhūmaḥ।
naladacūrṇasya ca muhurmuhurāghrāṇanam॥
au28.19
sannipāte vyāmiśro vidhiḥ॥
au28.20
kṛmije durālabhāsuradārurohiṣapūtīkatriphalākaṭphalavacātrikaṭukairajāmūtryuktaṃ sarpiḥ pakvaṃ pānam।
upasnigdhasvinnasya devadārupūtīkakaṭabhīsarṣapaviḍaṅgatilakaṇṭakavipakvena tailena śiraḥ karṇau cābhyajya svedayet॥
au28.21
tataḥ kṛmimūrcchanārthamasṛṅnastovasecayet।
tato rudhiragandhamadena prāvisṛtāḥ saptacchadasya tvagrasena puṣparasena vānantaraniṣiktena kṛmayaḥ patanti॥
au28.22
saraladevadārukaṭphalasarṣapāpāmārgakṣavakakaṭukālābusurasabījapippalītaṇḍulacūrṇaṃstatpakvaṃ vā tailaṃ sadyaḥ kṛmīn nirasyati।
viḍaṅgataṇḍulā vājimūtrapiṣṭāḥ śirīṣabījāni vā chāgamūtrapiṣṭāni।
puṣkaramadhyabījāni vā॥
au28.23
gomāṃsena chāgamāṃsena vā vasāpiṣṭena yavāgūṃ kṛtvā śiro vilepayet।
tato nimbārkavaṃśasurasakuṭajakarañjakaravīrapatrakvāthena secayet।
ajāmūtreṇa vā kavoṣṇena।
pūtimatsyayutāśca dhūmāḥ॥
au28.24
evaṃ kṛmiṣvapagateṣu tejovatīpūtīkabimbīsurasanaktamālaviḍaṅgaharītakīsarṣapārkakaravīramūlamālatīdevadārukṣavakamustaphaṇijjakapippalīśatapuṣpāmadhūkaśaṇanimbasārakalkairajāmūtrayutaiḥ sārṣapaṃ tailamaiṅgudaṃ pailukaṃ vā vipakvaṃ yuktyā nāvanam॥
au28.25
na tu jāturudhiramavasecayet।
jantubhiḥ pītaśoṇite hi śirasi punarasrāvasekādakāṇḍe mṛtyuḥ syāt।
kṛmicikitsitaṃ cekṣet॥
au28.26
śiraḥ kampamakṣīṇasyānyavyādhyanupadrutasya dāhavarjyaṃ mārutavidhānenopakrameta॥
au28.27
upaśīrṣake janmottarakālajāte navotthite vātavyādhivihitān snehān pānanāvanābhyañjaneṣu yojayet।
abhyaktaṃ ca svedayitvopanāhayedyathā vidāho na bhavati।
vidāhe vidradhivat karma॥
au28.28
piṭakārbudavidradhiṣu yathāsvamācaret।
vraṇībhūtāsu piṭakāsu nimbaniśāmadhukadhātrīphalairvipakvaṃ tailaṃ śodhanaropaṇam॥
au28.29
mūrvācandanasārivādhātakīkāntālodhramadhukasamaṅgāpadmakesaraśataparvakaṃmūlairvidradhiṣu।
ebhireva ca siddhaṃ sarpirnasyam।
rūḍhaṃ tu vidradhau yadi tvak supteva bhavati tato vāmayet।
upasnigdhaṃ ca virecayet॥
au28.30
arūṃṣikāsu jalaukopahṛtaśoṇitaṃ śiraḥ kṣurāmṛṣṭaṃ vā nimbodakena pariṣicyāśvaśakṛdrasena lavaṇapragāḍhena lepayet।
kiñcit kālaṃ sthitaṃ coṣṇodakāmlakāñjikānyataradhautaṃ viḍaṅgavyoṣalākṣāgāradhūmamanohvālavacārasāñjanaharidrādvayairālimpet।
tilamaṣyā vā snuhīkṣīrayuktayā।
madhukotpalatilairaṇḍamārkavapatrairvā।
śigrumūlakasarṣapabījairvā gomūtrapiṣṭaiḥ।
vālakāmalakanāgaramūlakasarṣapabījairvā kṣīrapiṣṭaiḥ।
śirīṣatvagyaṣṭīmadhukābhyāṃ vā।
purāṇapiṇyākakukkuṭapurīṣābhyāṃ vā॥
au28.31
kapālabhṛṣṭakuṣṭhacūrṇaṃ tailayuktaṃ kaṇḍūkledadāhasvedavedanāghnam।
tathā cācoktaṃ citrakāditailamabhyañjanam। dantīpāṭhākośātakīcitrakātiviṣāmahālāṅgalakīsiddhaṃ tailaṃ vraṇābhyaṅgaḥ॥
au28.32
manaśśilailāharitālapippalīkuṣṭhakāsīsaharidrākarañjamustātagaraviḍaṅgaṃcitrakasiddhārthakakaravīramūlacūrṇagarbhaṃ tailamādityapākaṃ vraṇaropaṇam।
evamanupaśame vamanadhūmakāyaśirovirekān kuryāt॥
au28.33
dāraṇake lalāṭe sirāṃ vidhyet।
abhyaṅgasnānanāvanāni ca śīlayet priyālabījamadhukakuṣṭhamāṣasarṣapaiḥ sakṣaudrairlepaḥ।
kodravatṛṇakṣārāmbhaḥ prakṣālanam॥
au28.34
indralupte yathāsannaṃ sirāṃ vidhvā tutthakāsīsamanaśśilāmaricairlepayet।
bhadradārukuṭannaṭābhyāṃ vā citrakakaravīranaktamālamālatīsiddhena vā tailenābhyajyāt॥
au28.35
avagāḍhapadaṃ vā sūcīkūrcakena pracchāya bhūyobhūyaḥ pradihyāt kapotapaṅkāmūlena lāṅgīlakāmūlena vā mahiṣīkṣīrapiṣṭena॥
au28.36
ghṛṣṭaliptameraṇḍapatrāvacchāditaṃ rātrimuṣitaṃ māhiṣanavanītena limpet।
mārkavapatrasahacarapuṣpapakvaṃ vā।
vārtākaphalaistailaṃ pakvaṃ kṣaudrāñjanayuktamālepaḥ।
sakṣaudro vā kṣudravārtākarasaḥ।
jalaśūlo vā palāśakṣārasāndraḥ॥
au28.37
gośakṛtā vā ghṛṣṭamindraluptamaruṣkararasenāvalipyāntardhūmadagdhakūrmamaṣyāvacūrṇayet।
kūrmakapālabhasmanā vā surasārasāktena pradihyāt।
hastidantamaṣyā vā tailānvitayā।
pūtīkarañjapratrāṇi vā sasaindhavāni lepaḥ।
pippalyañjanarasāñjanabākucikāphalaloharajāṃsi vā gomūtrapiṣṭāni।
khalativihitāni cācaret।
salilasekamāromodgamāt pariharet॥
au28.38
khalatāvindraluptoktaḥ kramo yathādoṣaṃ ca saṃśuddhiḥ॥
au28.39
triphalārjunasairyakatvakpuṣpakṛṣṇapiṇḍītakaphalamūlanīlotpalalohacūrṇakāsīsajamvūmārkavamañjiṣṭhāmeṣaśṛṅgīkhadirarajaḥ sakardamamarditoktāṇutailayuktamasana sārasamudgake nyastaṃ kardame māsaṃ nikhātaṃ sthitamuddhṛtaṃ sūcīkūrcapracchitāyāḥ khalaterlepaḥ paraṃ romasañjananaḥ॥
au28.40
raktāgnimanthapuṣpakiṃśukanaladamūlamadhukahastidantabhasmānyavikṣīrapiṣṭāni lepaḥ॥
au28.41
jambūdvayatvakpatramadhukabhṛṅgarajāstriphalāśleṣmātakamañjiṣṭhāphaṇijjakabalādrākṣājaśṛṅgīcapalātiviṣākaṭphalakalkena kṣīrivṛkṣakkāthena ca tilatailamakṣatailaṃ caikadhyaṃ sādhayet tannasye'bhyaṅge ca niyuñjyāt।
evameva madhuravargakalkena॥
au28.42
khalatipalitayośca prayogān parasparaṃ vidadhyāt।
au28.43
akālapaliteṣu vātādīnavekṣya snehasvedasaṃśo dhanāsravisrāvaṇāni kuryāt।
tatosyārditaproktamaṇutailaṃ nasyamabhyañjanaṃ ca॥
au28.44
madhukāmalakamākṣikaiḥ keśamūlāni limpet।
tilāmalakakṣaudratailairvā।
tutthakāmrajambvasthikāsīsakiṭṭaśarkarābhirvā।
sairyakapuṣpanīlinītriphalābhṛṅgarajobhirvā kṛṣṇājamūtrapiṣṭaiḥ॥
au28.45
asanapuṣpapatramaye pātre bahirāmalakīkalkapradigdhe nihitamakṣatailaṃ ṣaṇmāsaṃ vrīhipalle sthitamabhyaṅgānnāvanācca palitaṃ jayati।
ayameva kalpaḥ sairīyakepi॥
au28.46
kapikacchūphalamūlagarbhamakṣatailaṃ siddhamayaḥpātre pūrvavat sthitaṃ samānaṃ pūrveṇa॥
au28.47
rāmataraṇīmūlapaladvayaṃ yaṣṭīmadhukapalaṃ sārivārdhapalamekatrajarjarīkṛtamakṣatailapalairdaśabhirāplutaṃ lohabhājane daśāhaṃ divasakarakaraprataptaṃ nāvanāt palitaghnaṃ sarvendriyadārḍhyāvahaṃ ca॥
au28.48
kṛṣṇātilatilaparṇītriphalāmadhukakāsīsapadmakakardamamāṃsīmārkavamasanapatrasvarasapiṣṭaṃ trirātramayaḥ pātre sthāpayet।
tataḥ pūrvoktarasadrutena padminīkardamapraliptaptadhautān keśān kapālaṃ ca lepayet।
tataḥ padminīkardamaiḥ pracchādya kauśeyena veṣṭayet।
tṛtīye cāhni prakṣālyaivameva kuryāt।
evamalikulanīlāḥ keśāḥ śiro vibhūṣayanti।
bhavati cātra॥
au28.49
khalatau palite valyāṃ harillomni ca śodhitam।
nasyavaktraśirobhyaṅgapradehaiḥ samupācaret॥
au28.50
siddhaṃ taile bṛhatyādyairjīvanīyaiśca nāvanam॥
au28.51
kṣīrātsāhacarāt bhṛṅgarajasaḥ saurasādrasāt।
prasthastailasya kuḍavo yaṣṭīmadhupalānvitaḥ॥
au28.52
siddhaśśailāsane bhāṇḍe śṛṅge meṣasya vā sthitaḥ।
nasyaṃ syāt #
au28.53
kṣīrapiṣṭau vā dugdhikākaravīrakau।
utpāṭya palitaṃ deyāvāśaye palitāpahau॥
au28.54
ādityavalyā mūlāni kṛṣṇasaireyakasya ca।
phalaṃ kṛṣṇaśaṇātpatraṃ surasādyaṣṭimārkavam॥
au28.55
surāhvaṃ kākamācī ca pṛthagdaśapalāṃśikam।
prapauṇḍarīkamañjiṣṭhālodhrakṛṣṇāgarūtpalam॥
au28.56
āmrāsthikardamaḥkṛṣṇo mṛṇālī raktacandanam।
nīlībhallātakāsthīni kāsasiṃ madayantikā॥
au28.57
somarājyasanaṃ śastraṃ kṛṣṇaṃ piṇḍītacitrakau।
puṣpāṇyarjunakāśmaryā āmajambūphalājjanam॥
au28.58
pratyekaṃ pañcapalikaṃ piṣṭaṃ satriphalākaṇam।
akṣatailāḍhakaṃ tena paceddhātrīrasārmaṇe॥
au28.59
kuryādādityapākaṃ vā yāvacchuṣko bhavedrasaḥ।
lohapātre tataḥ pūtaṃ mahānīlaṃ prayojitam॥
au28.60
tatpāne nāvane'bhyaṅge śuddhasya niyatātmanaḥ।
sarvajatrūrdhvarogaghnaṃ palitaghnaṃ viśeṣataḥ।
ebhireva ca bhaiṣajyaiḥ śiro vaktraṃ ca lepayet॥
au28.61
kṣīraṃ priyālaṃ yaṣṭyāhvaṃ jīvanīyo gaṇastilāḥ।
kṛṣṇāḥ pralepo vaktrasya harillomavalīhitaḥ॥
au28.62
tilāḥ sāmalakāḥ padmakiñjilko madhukaṃ madhu।
bṛṃhayedrañjayeccaitat keśān mūrdhnaḥ pralepanāt॥
au28.63
pacet saindhavaśuktāmlairayaścūrṇaṃ sataṇḍulam।
tenāliptaṃ śiraḥ śuddhamasnigdhamuṣitaṃ niśām।
tatprātastriphalaudhātaṃ syātkṛṣṇasnigdhamūrddhajam॥
au28.64
ayaścūrṇo'mlapiṣṭaśca rāgaḥ satriphalo varaḥ॥
au28.65
kanyāyāstilanimbavījamadhukaśreṣṭhāvacāmārkavāt।
cūrṇachāgalagavyamāhiṣapalasnehena samplāvitam।
pātre sthāpitamāyase kṣititale māsaṃ nidhāyoddhṛtaṃ।
pālityaṃ khalatiṃ ca darpaṇanibhāṃ hantyetadabhyañjanāt॥
au28.66
bījaiḥśleṣmātakasya vyapagamitatuṣaiḥkāñjikaślakṣṇapiṣṭairyalliptāllohadaṇḍāddinakarakiraṇaistāpitāt pracyaveta।
tattailaṃ keśakārṣṇyaṃ janayati paramaṃ nāvanābhyañjanābhyāṃ mūrddhaghrāṇākṣidantaśravaṇagalarujaṃ hanti niśśeṣataśca॥
au28.67
balāmadhūkamadhukavidārīcandanotpalaiḥ।
jīvakarṣabhakadrākṣāśarkarābhiśca sādhitaḥ॥
au28.68
prasthastailasya sakṣīro jāṅgalārdhatulārase।
nasyaṃ sarvordhvajatrūtthavātapittāmayāpaham॥
au28.69
mayūraṃ pakṣapittāntrapādaviṭtuṇḍavarjitam।
daśamūlabalārāsnāmadhukaistriphalairyutam॥
au28.70
jale paktvā ghṛtaprasthaṃ tasmin kṣīrasamaṃ pacet।
kalkitairmadhuradravyaiḥ sarvajatrūrdhvaroganit।
tadabhyāsīkṛtaṃ pānabastyabhyañjananāvanaiḥ॥
au28.71
etenaivakaṣāyeṇa ghṛtaprasthaṃ vipācayet।
caturguṇenapayasā kalkairebhiśca kārṣikaiḥ॥
au28.72
jīvantītriphalāmedāmṛdvīkarddhiparūpakaiḥ।
samaṅgācavikābhārṅgīkāśmarīkarkaṭāhvayaiḥ॥
au28.73
ātmaguptāmahāmedātālakharjūramastakaiḥ।
mṛṇālabisakharjūrayaṣṭīmadhukajīvakaiḥ॥
au28.74
śatāvarīvidārīkṣubṛhatīsāribāyugaiḥ।
mūrvāśvadaṃṣṭrarṣabhakaśṛṅgāṭakakaśerukaiḥ॥
au28.75
rāsnāsthirātāmalakīsūkṣmailāśaṭhipauṣkaraiḥ।
punarnavātavakṣīrīkākolīdhanvayāsakaiḥ॥
au28.76
madhukākṣoḍavātāmamuñjātābhiṣukairapi।
mahāmādhūramityetanmāyūrādadhikaṃ guṇaiḥ॥
au28.77
dhātvindriyasvarabhraṃśaśvāsakāsārditāpaham।
yonyasṛkśukradoṣeṣu śastaṃ vandhyāsutapradam॥
au28.78
ākhubhiḥ kukkuṭairhaṃsaiḥ śaśaiśceti prakalpayet॥
au28.79
jatrūrdhvajānāṃ vyādhīnāmekatriṃśacchatadvayam।
parasparamasaṅkīrṇaṃ vistareṇa prakāśitam॥
au28.80
ūrdhvamūlamadhaḥśākhamṛṣayaḥ puruṣaṃ viduḥ।
mūlaprahāriṇastasmādrogān śīghrataraṃ jayet॥
au28.81
sarvendriyāṇi yenāsmin prāṇā yena ca saṃśritāḥ।
tena tasyottamāggasya rakṣāyāmādṛto bhavet॥
॥iti aṣṭāviṃśo'dhyāyaḥ॥
atha ekonatriṃśo'dhyāyaḥ।
au29.1
athāto vraṇavibhaktiparijñānīyaṃ nāmādhyāyaṃ vyākhyāsyāmaḥ।
iti ha smāhurāttreyādayo maharṣayaḥ॥
au29.2
yāvadāyurvṛṇīte vivṛṇoti vā śarīramitivraṇaḥ॥
au29.3
sa ca dvividho nija āgantuśca।
tatra nijo doṣasamutthaḥ।
āgantuḥ śastrānuśastropalalaguḍanakhadaśanaviṣāṇaviṣāruṣkarādinimittaḥ।
so'pi punarvātādibhiradhiṣṭhito nijatāṃ labhate॥
au29.4
punaśca dvedhā vraṇo duṣṭaḥ śuddhaśca।
tatradoṣadūṣito duṣṭaḥ॥
au29.5
tasya sāmānyaliṅgamatisaṃvṛtavivṛtatvamatimṛdukaṭhinatātyutsādāvasādāvatiśītoṣṇabhāvotiraktakṛṣṇapāṇḍutā pūtīmāṃsasirāsnāyupraticchannatvaṃ putīpūyāsrāvaḥ sotsaṅgitā dāhapākakaṇḍūśvayathuvedanāsaṃrambhapiṭakopadravopadrutatvaṃ dīrghakālānubandhaśca॥
au29.6
viśeṣatastu pañcadaśadhā bhidyate॥
au29.7
tatra śyāvo'ruṇaḥ kṛṣṇo bhasmāsthikapotagalānyatamavarṇo vā dadhimastukṣārāmbumāṃsadhāvanapulākodakanibhālpasrāvo rūkṣaścaṭacaṭāyamānaśīlo'kasmādvividhaśūlasphuraṇāyāmatodabhedasvāpabahulo nirmāṃsaśca vātāt॥
au29.8
kṣiprajaḥ pītanīlaharitakṛṣṇakapilapiṅgalo gomūtrabhasmaśaṅkhakiṃśukodakamārdvīkatailābhoṣṇabhūrikledo dāhoṣājvararāgapākāvadaraṇadhūmāyanānvitaḥ kṣārokṣitakṣatopamavedanaḥ piṭakājuṣṭaśca pittāt॥
au29.9
snigdhaḥ sthūlauṣṭhāḥ pāṇḍuścaṇḍakaṇḍūrnavanītavasāmajjapiṣṭatilanārikelāmbusadṛśaśvetaśītabahalapicchilakledaḥ svāpastambhastaimityagauravopadehayuktaḥ sirāsnāyujālāvatato mandavedanaḥ kaṭhinaśca kaphāt॥
au29.10
pravālaraktaḥ kṛṣṇasphoṭapiṭakājālopacito vājisthānagāndhiḥ।
saraktapūyasrāvī pittaliṅgaśca raktāt॥
au29.11
yathāsvaliṅgasaṅkare dvābhyāṃ tribhiḥ sarvaiśca duṣṭaṃ vidyāt।
api ca।
ghṛtamaṇḍābho matsyadhāvanagandhirmudurviṃsarpī kṛṣṇapūyaśca pittaraktābhyām॥
au29.12
vātādibhireva ca vraṇasyānadhiṣṭhānaṃ śuddhiḥ।
tatra yathoktaduṣṭaliṅgābhāvāt saṃrambharahitatvaṃ jihvāvarṇatā ślakṣṇatvaṃ nīrujatvaṃ nirāsrāvatā śyāvaparyantatvaṃ samauṣṭhamadhyatā kiñcidunnatamadhyatā vā॥
au29.13
tvaṅmāṃsasirāsnāyusandhyasthikoṣṭhamarmāṇyaṣṭau vraṇāśayāḥ।
āśayaviśeṣāccāsrāvaviśeṣaḥ॥
au29.14
tatra ghṛṣṭāsu vā tvakṣu sphoṭeṣu vā bhinneṣu salilaprakāśo bhavatyāsrāvaḥ।
kiñcidvisraḥ pītāvabhāsaśca॥
au29.15
māṃsagataḥ sarpiḥprakāśo bahalaḥ picchilaśca॥
au29.16
sirāgatastu sadyaśchinnāsu sirāsu raktātipravṛttiḥ।
pakvāsu ca toyanāḍībhirivāmbhasaḥ pūyasyāgamanam।
sa ca tanurvicchinnaḥ picchilo'valambī śyāvaśca॥
au29.17
snāvagataḥ snighdo ghanaḥ siṅghāṇakapratimaḥ saraktaśca॥
au29.18
sandhigataḥ samantāt prapīḍyamāno na pravartate tathākuñcanaprasāraṇonnamananamanapravāhaṇeṣu sravati picchilo'valambī sa phenarudhironmiśraśca॥
au29.19
asthi tvabhihataṃ sphuṭitaṃ bhinnaṃ doṣāvadāritaṃ vā doṣabhakṣitatvānnissāraṃ bhavati।
āsrāvaścātra majjamiśraḥ sarudhiraḥ snigdhaśca॥
au29.20
koṣṭhaśritastu vraṇo mūtrpurīṣarudhirapūyodakāni sravati॥
au29.21
marmagatastu nocyate tvagādiṣvevāvaruddhatvāt॥
au29.22
teṣu yathāpūrvaṃ sukhasādhyatvam।
tathāyataścaturasro vṛttastripuṭakaśca vraṇaḥ।
śoṣāstu vikṛtākṛtayo durupacārāḥ।
te ca prāyaśo bhavantyāgantavaḥ।
svayaṃ vidīrṇāśca doṣajā na tu vaidyakṛtāḥ॥
au29.23
vayasthānāṃ dṛḍhānāṃ prāṇavatāṃ satvavatāmātmavatāṃ dīptāgnīnāṃ ca vraṇāḥ sucikitsyāḥ॥
au29.24
tatra vayasthānāṃ pratyagradhātutvādāśuvraṇasaṃroho bhavati।
dṛḍhānāṃ sthirabahumāṃsatvācchastramavacāryamāṇaṃ sirāsnāyvādīn na prāpnoti।
prāṇavatāṃ vedanāhāravihārayantraṇādibhirna glāniḥ।
satvavatāṃ dāruṇairapi kriyāviśeṣairna vyathā bhavati।
ātmavatāṃ suniyamitāhāravihārādibhirupadeśairnānyathā bhavati dīptāgnīnām praklinnadehatvāt।
prakṛtitaścāpraklediśarīrāṇāṃ tadvadhayośca deśakālayorāsrāvadairgandhyābhāvādāśu viśuddhena māṃsenānupadravamāpūraṇam॥
au29.25
eta eva guṇā vṛddhakṛśālpaprāṇabhīrumandāgniprakledidehadeśakāleṣu viparītāḥ śiṣyopanayanīyaṃ cekṣeta॥
au29.26
tathā sphikpāyuprajananalalāṭagaṇḍauṣṭhapṛṣṭhakarṇaphalakośodarajatrumukhābhyantarasthāḥ sukharopaṇīyāḥ।
viparītāsttvakṣidantanāsāpāṅgaśrotranābhijaṭharasevanīnitambapārśvakukṣivakṣaḥkakṣāstanasandhibhāgagatāḥ। saphenapūyaraktānilavāhinontaḥśalyāścādhobhāgāccordhvabhāganirvamanā romāntopanakhamarmajaṅghāsthighrāṇāśritāśca।
bhagndaraścāntarmukhaḥ sevanīkaṭyasthisaṃśritaḥ।
api ca॥
au29.27
kuṣṭhināṃ viṣajuṣṭānāṃ śoṣiṇāṃ madhumehinām।
vraṇāḥ kṛcchreṇa sidhyanti yeṣāṃ ca syurvraṇe vraṇāḥ॥
au29.28
yāpyāstvavapāṭikā niruddhamaṇiruddhagudavraṇagranthiprabhṛtayaḥ sarvāsthikṣataṃ ca॥
au29.29
asādhyāḥ punarmāṃsapiṇḍavadudgatāḥ prasekinontaḥpūyā vedanāvantaśca pāyuvadudvṛttauṣṭhāḥ kaṭhinā gośṛṅgavadunnatamāṃsaprarohā duṣṭaśoṇitāsrāviṇastanupicchilāsrāvasrāviṇo vā madhyonnatāḥ samavasannasuṣiraparyantāḥ śaṇatūlavatsnāyujālavanto durdarśanā medomajjavasāmastuluṅgasrāviṇaśca doṣasamutthāḥ pītāsitāmūtrapurīṣavātavāhinaśca koṣṭhasthāḥ raktaśayajāśca kṣārodakasamāsrāvāḥ pakvāśayajāśca pulākodakamiva sravantaḥ kṣīṇamāṃsānāṃ ca sarvatogatayastvaṇumukhamāṃsabudbudavantaḥ saśabdavātavāhinaśca śiraḥkaṭhasthā visarpajvarapipāsārocakāvipākakāsaśvāsātīsāracchardiyuktāḥ bhinno ca śiraḥkapāle yatra mastuluṅgadarśanaṃ tridoṣaliṅgaprādubhāvo vā syāditi।
bhavati cātra॥
au29.30
snāyukledāt sirācchedāt gāmbhīryāt kṛmibhakṣaṇāt।
asthibhedāt saśalyatvāt saviṣatvādatarkiṃtāt॥
au29.31
mithyābandhādatisnehādraukṣyādromādighaṭṭanāt।
kṣobhādaśuddhakoṣṭhatvāt sauhityādatikarśanāt॥
au29.32
madyapānāddivāsvapnādvyāyāmādrātrijāgarāt।
vraṇo mithyopacārācca naiva sādhyopi sidhyati॥
au29.33
kapotavarṇapratimā yasyāntāḥ kledavarjitāḥ।
sthirāśca piṭakāvanto rohatīti tamādiśet॥
॥iti ekonatriṃśo'dhyāyaḥ॥
atha triṃśo'dhyāyaḥ।
au30.1
athāto vraṇapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au30.2
vraṇasya śophāvasthāyāṃ śastrakarmavidhau śvayathucikitsite ca sādhanamuddiṣṭam।
tatrāpatarpaṇamevādau pradhānatamam।
api ca॥
au30.3
doṣocchrāyopaśāntyarthamupadiṣṭaṃ yathāyatham।
avekṣya dehaprāṇādīn kartavyamapatarpaṇam॥
au30.4
rāgasaṃrambharahitāḥ parimlānā hṛtāśrayāḥ।
sadyaḥ śāmyanti śuddhānāṃ vraṇāḥ śophāśca dehinām॥
au30.5
lepābhyaṅgaparīṣekān yathoktāṃśca prayojayet।
yathāmbubhiḥ sicyamānaḥ śāntimagnirniyacchati।
doṣāgnirevaṃ sahasā pralepādyaiḥ prayojitaiḥ॥
au30.6
pratilomameva cānulipennānulomam।
tathāhyauṣadhaṃ samyagavatiṣṭhate।
anupraviśati ca romakūpān।
na tu śuṣyadupekṣitavyamanyatrapīḍayitavyāt।
śuṣkaṃ hi dāhoṣārāgaśyāvatvaśūlāni vardhayati॥
au30.7
yastu śītastanurmuhurmuhuśca prayujyate sa pradeho raktapittatvacāṃ prasādakṛt।
pralepastūṣṇaḥ śīto vā bahalaśca tathā vātaśleṣmapraśamanastasyopayogaḥ kṣatākṣateṣu।
yastu kṣateṣūpayujyate sa bhūyaḥ kalka iti saṃjñāṃ labhate॥
au30.8
daśavidhaśca samāsādālepaḥ।
tadyathā।
snaihiko nirvāpaṇaḥ prasādanaḥ stambhano vilāyanaḥ pācanaḥ pīḍanaḥ śodhano ropaṇaḥ savarṇīkaraṇaśca॥
au30.9
tatra vāte snigdhadravyaiḥ snehāḍhyaiḥ snehenaiva vā snaihikaḥ।
pitte pittaprāye ca śophe viṣāgnikṣāradagdhe ca śītairnirvāpaṇaḥ।
sa eva cāntarduṣṭe rakte prasādanaḥ।
sa eva ca punarasrātipravṛttau stambhanasaṃjñaḥ।
śleṣmamedobhūyiṣṭhe śītaiścāvidagdhe piṣṭalabdhe grathite vā rūkṣairvilāyanaḥ।
taireva ca vidagdhe pācanaḥ।
sūkṣmāsye vraṇe rūkṣaiḥ picchilaiśca pīḍanaḥ।
aśuddhe yathāsvamupadiṣṭaiḥ śodhanaḥ।
śuddhe ropaṇaḥ।
rūḍhe ca savarṇīkaraṇaḥ।
nāmabhirevacaiṣāṃ svarūpamākhyātam॥
au30.10
na ca pradehaṃ rātrau prayuñjīta।
mābhūcchaityapihitasyoṣmaṇo bahiranissaraṇādvikāraparivṛddhiḥ॥
au30.11
puṣkalāvatastu paṭhati॥
au30.12
tamasā pihitohyūṣmā romakūpairanāvṛtaiḥ।
lepāṃdvinaiva niryāti rātrau nālepayedataḥ॥
au30.13
na ca paryuṣitaṃ lepaṃ dadyāt bhūyastameva vā।
vyamlaḥ paryuṣito hi syāt bhraṣṭavīryastathetaraḥ॥
au30.14
śophe vraṇe ca kaṭhine vivarṇe vedanānvite।
saviṣe ca viśeṣeṇa jalajādyairharedasṛk।
vedanāyāḥpraśāntyarthaṃ pākasyāprāptayepi ca॥
au30.15
nirvāpaṇān punaścātra nyagrodhādyaiḥ suśītalān।
kuryāt pradehasekādīn saghṛtakṣīraśarkarān॥
au30.16
nyagrodhodumbarāśvatthaplakṣavetasavalkalaiḥ।
pradeho bhūrisarpirbhiḥ śophanirvāpaṇaḥ param।
pradehaḥ sasitastadvat saktavo madhukaṃ ghṛtam॥
au30.17
vātolbaṇānāṃ stabdhānāṃ kaṭhinānāṃ mahārujām।
srutāsṛjāṃ ca śophānāṃ vraṇānāmapi cedṛśām॥
au30.18
grāmyānūpaudakāmiṣaveśavārakṛsarāpāyasotkārikābhiḥ svedo yojyaḥ॥
au30.19
sadāhaśūlāṃstu tilānatasīśca bhṛṣṭvā payasi nirvāpya tenaiva kṣīreṇa piṣṭvā pralepayet॥
au30.20
balāmadhukapṛśniparṇīcchinnaruhābhīrujīvantīśarkarāmadanakṣīramahāsnehasiddhotkārikā kavoṣṇā śūladāhaharā॥
au30.21
tadvanmadhukayavacūrṇatailasarpirbhiḥ koṣṇa ālepaḥ।
tathā satilo mudgapāyasamupanāhaḥ॥
au30.22
daśamūlasiddhena sukhoṣṇenāmbhasā payasā vā ghṛtatailābhyāṃ vā pariṣekaḥ śophe vraṇe vā dāhaśūlaghnaḥ॥
au30.23
sthirāṇāṃ mandavedanānāṃ śophānāṃ vimlāpanaṃ kāryam॥
au30.24
abhyajya svedayitvā ca veṇunāḍyā tataḥ śanaiḥ।
vimlāpanārthaṃ mṛdgīyāttalenāṅguṣṭhakena vā॥
au30.25
tathāsphotapatramasūrakalkenālepaḥ।
susiddhapiṣṭaiḥ saghṛtairmudgayavagodhūmairvā॥
au30.26
vilīyate sa cennaivaṃ tatastamupanāhayet।
āvadagdhastathā śāntiṃ vidagdhaḥ pākamaśnute॥
au30.27
śigruśaṇaphalacitrakakiṇvaniṣpāvasarṣapatilātasīsaktukolagṛhadhūmairamlapiṣṭaiḥ sukhoṣṇaiḥ snigdhaiḥ salavaṇairutkārikāṃ kṛtvā tathā pralipyairaṇḍapatreṇāvacchādyabadhnīyāt॥
au30.28
pākābhimukhe ca śophe yatheṣṭamāturaṃ bhojayet pācanārthaṃ pākavedanāśastrakarmasahanārthaṃ ca॥
au30.29
pakve tu yathoktena vidhinā śastramavacārayet।
supakve piṇḍite śophe pīḍanairupapīḍite।
dāraṇaṃ dāraṇāarhasya doṣapākoddhate hitam॥
asa30.30। citrakacirabilvadantīkaravīramūlakapotapaṅkagṛdhrapurīṣairguggulvatasīsnuhīkṣīrapalāśakṣārasuvarṇakṣīrīdakṣaśakṛnmukūlakairvā kṣārauṣadhairvā kṣāreṇa vā॥
au30.31
pūyagarbhānaṇudvārān sotsaṅgān marmagānapi।
niḥsrehaiḥ pīḍanadravyaiḥ samantātpratipīḍayet॥
au30.32
śuṣyantaṃ samupekṣeta pralepaṃ pīḍanaṃ prati।
na mukhe cainamālimpettathā doṣaḥ prasicyate॥
au30.33
kalāyayavagodhūmamudgamāṣahareṇavaḥ।
dravyāṇāṃ picchilānāṃ ca tvaṅmūlāni prapīḍane॥
au30.34
vivarṇān picchilān pūtigandhīn kledarujāvataḥ।
vraṇānaśuddhān vijñāya śodhanairobhirācaret॥
au30.35
śaṅkhinyaṅkolasumanaḥkaravīrasuvarcalāḥ।
triphalā khadiro dārvī kolapatraṃ palaṅkaṣā।
prakṣālane kaṣāyāṇi vargaścāragvadhādikaḥ॥
au30.36
paṭolītilayaṣṭyāhvatrivṛddantīniśādvayam।
nimbapatrāṇi cālepaḥ sapaṭurvraṇaśodhanaḥ॥
au30.37
ajagandhājaśṛṅgī ca gavākṣī lāṅgalī niśā।
pūtīkaścitrakaḥ pāṭhā paṭolīvellareṇukāḥ॥
au30.38
kaṭutrayaṃ yavakṣāro lavaṇāni surāṣṭrajā।
nikumbhakumbhakāsīsaharitālamanaśśilāḥ।
kalkājyatailarasajācūrṇavartiṣu bheṣajam॥
au30.39
tatra gambhīreṣu pittātmakeṣu dāhapākavatsu vraṇeṣvatīkṣṇoṣṇairebhiḥ kārpāsīphalamiśraṃ kalkaṃ ghṛtaṃ ca sādhayitvā yojayet॥
au30.40
utsannamāṃseṣvalpasrāveṣu rūkṣeṣu tilāpāmārgabṛhatīdvayayuktaiḥ pūrvoktaiḥ pūtīkādibhiḥ sarṣapaṃ tailaṃ ca॥
au30.41
pracalapradeśajeṣu kledabahuleṣūtsannasthiramāṃseṣu tailena cāsidhyatsu rasakriyāṃ kuryāt।
yathoktānāṃ saṃśodhanauṣadhānāṃ kaṣāye punaḥ parisrāvyādhiśṛte manaśśilātuvarīkāsīsacūrṇapratīvāpasiddhāṃ ca mātuluṅgarasopetāṃ sakṣaudrāṃ yuñjīta॥
au30.42
medoyukteṣu gambhīreṣu klediṣu kalkaiścāsidhyassu॥
au30.43
vacāyāṃ saindhave kiṇve kāsīse rajanīdvaye।
śodhanāgryeṣu cānyeṣu cūrṇaṃ kurvīta śodhanam॥
au30.44
antaḥśalyānaṇudvārān gambhīrān māṃsasaṃśritān।
sandhimarmaniviṣṭāṃśca śodhayedvartibhirvraṇān॥
au30.45
vātābhibhūtān sāsrāvān dhūpayedugravedanān।
śrīveṣṭakasarjarasasāladevavāruśiṃśapākhadirāsanakaiḍaryasārayavamadhūcchiṣṭabhūrjapatrapakṣaumasarpirbhiḥ॥
au30.46
nirvāpayet bhṛśaṃ śītaiḥ pittaraktaviṣolbaṇān॥
au30.47
śuṣkālpamāṃse gambhīre vraṇa utsādanaṃ hitam॥
au30.48
aśvagandhāpāmārgatālapatrīsuvarcalābalātibalānantādhātakīkusumasamaṅgābhiḥ padmakādivargeṇa nyagrodhādinā ca kalkastathā sarpīṃṣyabhyañjanārthe॥
au30.49
adyānmāṃsādamāṃsāni vidhinopahitāni ca।
māṃsaṃ māṃsādamāṃsena vardhate śuddhacetasaḥ॥
au30.50
utsannamṛdumāṃsānāṃ vraṇānāmavasādanam॥
au30.51
manthadantīśirīṣakarañjaphalabhūrjagranthikukkuṭāṇḍAtvakkapotakalaviṅkapurīṣanepālīharitālacūrṇāni sakṣaudrāṇi॥
au30.52
saruje kaṭhine stabdhe rūkṣe śuṣyati ca vraṇe॥
au30.53
mārdavajananārthaṃ vraṇāvirodhi vātaghnasiddhasya sarpiṣaḥ pānam।
tadvidhaireva ca siddhaṃ tailamabhyaṅgaḥ।
pūrvoktāśca svedāḥ।
tathā sarpirmajjavasābhirdhūpāḥ susnigdhasaktusaindhavakiṇvatilapiṣṭakṛsarapāyasānūpaveśavārāḥkiñciduṣṇā bahuśaḥ pralepāḥ॥
au30.54
pittavidradhivīsarpaśophakuṣṭhaghṛtāni ca।
sarvavraṇeṣu yojyāni pānasekapralepane॥
au30.55
atimṛdumāṃseṣu vraṇeṣu dāruṇīkaraṇārthaṃ triphalālodhrāmrasarjajambūpriyaṅgvaśokavalkalāni।
saurāṣṭrīkāsīsarocanāvacūrṇanam।
sārairgandhaiśca dhūpaḥ॥
au30.56
utsannamāṃsān kaṭhinān kaṇḍūyuktāṃścirotthitān।
vraṇān suduḥkhaśodhyāṃśca śodhayet kṣārakarmaṇā॥
au30.57
sravanto'śmarijā mūtraṃ cānye raktavāhinaḥ।
chinnāśca sandhayo yeṣāṃ yathoktairye ca sādhanaiḥ।
sādhyamānā na sidhyanti śodhyāḥsyuste'gnikarmaṇā॥
au30.58
vraṇānāmatha śuddhānāṃ ropaṇāni prayojayet।
asanādinyagrodhādivargadhavasallakīkuṭajatvaco mañjiṣṭhāsamaṅgāmṛtāśvagandhāragvadhadhātakīpuṣpāṇi padmakādiśca prakṣālanādiṣu saptasu prayojyā iti।
bhavanti cātra॥
au30.59
utsannaduṣṭapiśite saṅkliṣṭadhyāmaśoṇite।
vraṇe pracchardanaṃ śastaṃ kaphaduṣṭe viśeṣataḥ॥
au30.60
virecanaṃ pittaduṣṭe dīrghakālānubandhini।
rūkṣe savedane bastiradhaḥkāye viśeṣataḥ॥
au30.61
jatrūrdhvaje ca śvayathau kaṇḍvāḍhye tīkṣṇanāvanam।
tajja evānilāḍhye tu śvayathau snehanāvanam॥
au30.62
tathā saśopharuksrāve dhūmo vātakapholbaṇe।
rujādimati vaktrasthe yathāsvaṃ kavalo hitaḥ॥
au30.63
dvāvādyau pañcamūlākhyau gaṇo yaścānilāpahaḥ।
te vraṇe vātike yojyāḥ kaṣāyādiṣu sapptasu॥
au30.64
nyagrodhapadmakādyau tu paitte vargaśca pittajit।
āragvadhādiḥ śleṣmaghraḥ kaphe miśrāstu miśraje॥
au30.65
piṣṭomlairvātike lepastailasarpirvasāyutaḥ।
ghanaḥ koṣṇaśca paitte tu payaḥpiṣṭo ghṛtānvitaḥ॥
au30.66
tanuvastrāntaraḥ śaśvaduṣṇo gomūtrapeṣitaḥ।
rūkṣastailena vā snigdho bahalaḥ kaphaje hitaḥ॥
au30.67
apetapūtimāṃsānāṃ māṃsasthānāmarohatām।
kalkaṃ saṃrohaṇaṃ kuryāttilānāṃ madhukānvitam।
snigdhoṣṇatiktamadhurakaṣāyatvaiḥ sa sarvajit॥
au30.68
sa kṣaudranimbapatrābhyāṃ yuktaḥ saṃśodhanaḥ param।
pūrvābhyāṃ sarpiṣā cāsau yuktaḥ syādāśu ropaṇaḥ।
tilavadyavakalkaṃ tu kecidicchanti tadvidaḥ॥
au30.69
sāsrapittaviṣāgantugambhīrān soṣmaṇo vraṇān।
kṣīraropaṇabhaiṣajyaśṛtenājyena ropayet।
ropaṇauṣadhasiddhena tailena kaphavātajān॥
au30.70
abadhyānāṃ calasthānāṃ śuddhānāṃ vā praduṣyatām।
yathāsvaṃ ropaṇaiḥ kuryādrasajāṃ saniśādvayaiḥ॥
au30.71
samānāṃ sthiramāṃsānāṃ tvaksthānāṃ cūrṇa iṣyate।
nīrujāmavagāḍhānāṃ śuddhānāṃ vartayo hitāḥ॥
au30.72
samaṅgāmocasaralasomavalkāḥ sacandanāḥ।
padmakādiśca kalkoyaṃ paramaṃ ropaṇo'thavā।
puṇḍrāhvatilajīvantīgojihvādhātakībalāḥ॥
au30.73
praprauṇḍarīkamadhukakākolīdvayacandanaḥi।
sādhitaṃ tailamājyaṃ vā tadvat kampillakena vā।
dūrvārasena vā dārvyāstvacā vā vraṇaropaṇam॥
au30.74
paṭolanimbapatrāṇi lodhramustāpriyaṅgavaḥ। sūkṣmailādhātakīsarjjakhadirāgarucandanam॥
au30.75
kampillakaṃ viḍaṅgāni vatsakaṃ triphalā balā।
kalkairebhirghṛtaṃ siddhaṃ tailaṃ vā ropaṇaṃ param॥
au30.76
padmakaṃ padmakiñjalkaṃ dārvī mūrvā tilotpalam।
medā samaṅgā yaṣṭyāhvaṃ pralepo varṇasādhanaḥ॥
au30.77
kakubhodumbarāśvatthajambūkaṭphalalodhrajaiḥ।
tvacamāśu nigṛhṇanti tvakcūrṇaiścūrṇitā vraṇāḥ॥
au30.78
lākṣāmanohvāmañjiṣṭhāharitālaniśādvayaiḥ।
pralepaḥ saghṛtakṣaudrastvagviśuddhikaraḥ param॥
au30.79
dhyāmakāśvatthaniculamūlaṃ lākṣālagairikam।
sahemaścāmṛtāsaṅgaḥkāsīsaṃ ceti varṇakṛt॥
au30.80
kāleyakalatāmrāsthihemakālārasottamaiḥ।
lepaḥ sagomayarasaḥ savarṇakaraṇaḥ param॥
au30.81
ayorajaḥsakāsīsaṃ triphalākusumāni ca।
pralepaḥ kurute kārṣṇyaṃ sadya eva navatvaci॥
au30.82
dagdhayānūpasatvānāṃ ślakṣṇacūrṇitayā tvacā।
bhallātatailaplutayā śuklamālepayedvraṇam॥
au30.83
saptarātristhataṃ kṣīre chāgale rohiṇīphalam।
taineva piṣṭvā suślakṣṇaṃ kṛṣṇamālepayedvraṇam॥
au30.84
navaṃ kapālikāmūlaṃ vaidulaṃ sasthirāhvayam।
kāsīsaṃ madhukaṃ lepo vraṇe kṛṣṇe madhudrutaḥ॥
au30.85
kapitthānmāṃsamudhdṛtya mūtrasyājyasya pūraṇam।
kṣipeccātra manohvālavaṃśanirlekharocanāḥ॥
au30.86
kāsīsaṃ prapunāṭañca māsaṃ nyastaṃ tato bhuvi।
adho'rjunasya tacchuklavraṇālepaḥ savarṇakṛt॥
au30.87
dagdho vāraṇadanto'ntardhūmaṃ tailaṃ rasāñjanam।
romasañjanano lepastadvattailapariplutā।
catuṣpānnakharomāsthitvakśṛṅgakhurajā maṣī॥
au30.88
jīrṇaśālyodanaṃ snigdhamalpamuṣṇodakottaram।
bhuñjāno jāṅgalairmāṃsaiḥ śīghraṃ vraṇamapohati॥
॥iti triṃśo'dhyāyaḥ॥

atha ekatriṃśo'dhyāyaḥ।
au31.1
athātaḥ sadyovraṇapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au31.2
āgantorvraṇasya prāgupadiṣṭaḥ sambhavaḥ।
tatra tatra yathāyathaṃ pratīkāraśca।
vividhābhighātajanitaistu subahvākṛtibhirapi sadyovraṇairadhiṣṭhitamaṅgaṃ samāsāt trividhaṃ bhavati chinnaṃ viddhaṃ piccitaṃ ca।
trividhamapi caitattvagādikṣaṇanāt kṣatamityucyate॥
au31.3
tatra chinnaṃ pañcadhā bhidyate।
tadyathā tvakchede ghṛṣṭam।
kiñcinmāṃsasyāpyavakṛttam।
tasyaivāvagāḍhasya viśeṣeṇa viśālamāyataṃ ca vicchinnam।
kiñciccheṣeṣvasthisnāyvādiṣu vilambitam।
aśeṣāṅgachede pātitam॥
au31.4
viddhaṃ tvaṣṭavidham।
tatra māṃsamanuprāpte śalye'nuviddham।
dvitīye pārśve tvacamunnāmyottuṇḍitam।
kiñcinnissṛte'tividdham।
sarvathā nissṛte nirviddham।
etadeva caturvidhaṃ koṣṭhe pṛthumukhairvā praharaṇaiḥ kuntādibhirviddhamanubhinnaṃ bhinnottuṇḍitamatibhinnaṃ nirbhinnamiti ca saṃjñāṃ labhate॥
au31.5
yat punaḥ prahāreṇa pīḍanena vā gātramasthiyuktamasṛṅmajjaplutaṃ pṛthutāmāpadyate tat piccitam।
tat dvividham।
savraṇamavraṇaṃ ca।
tatra savraṇamuktam।
avraṇaṃ punarbhaṅgeṣūpadekṣyate।
bhavati cātra॥
au31.6
sadyaḥ sadyovraṇaṃ siñcedyaṣṭīmadhukasarpiṣā।
tīvravyathaṃ kavoṣṇena balātailena vā punaḥ॥
au31.7
kṣatoṣmāṇo nigrahārthaṃ tatkālavisṛtasya ca।
kaṣāyaśītamadhurasnigdhā lepādayo hitāḥ॥
au31.8
sadyovraṇeṣvāyateṣu sandhānārthaṃ viśeṣataḥ।
madhusarpiḥprayuñjīta pittaghnīśca himāḥ kriyāḥ॥
au31.9
sasaṃrambheṣu kartavyamūrdhvaṃ cādhaśca śodhanam।
upavāso hitaṃ bhaktaṃ pratataṃ raktamokṣaṇam॥
au31.10
ghṛṣṭapiccitayoreṣa sutarāmiṣyate vidhiḥ।
tayorhyalpaṃ sravatyasraṃ pākastenāśu jāyate॥
au31.11
atyarthamasraṃ sravati prāyaśo'nyatra vikṣate।
tato raktakṣayādgvāyau kupite'tirujākare॥
au31.12
snehapānaparīṣekasvedalepopanāhanam।
snehabastiṃ ca kurvīta vātaghnauṣadhasādhitam॥
au31.13
iti sāptāhikaḥ proktaḥ sadyovraṇahito vidhiḥ।
saptāhāt gatavege tu pūrvoktaṃ vidhimācret॥
au31.14
kṣālanābhyaṅgalepeṣu tasmin duṣṭe prayojayet।
āragdvadhādikaṃ vargaṃ surasādiṃ ca śodhanam॥
au31.15
kalkastrivṛttilairaṇḍapatrairyojyaḥ sasaindhavaiḥ।
vātike paittike kumbhayaṣṭyāhvarajanītilaiḥ।
ślaiṣmike tilatejohvānikumbhasvarjikāgnikaiḥ॥
au31.16
eṣa duṣṭavraṇavidhiḥ kuṣṭhamehavraṇeṣvapi॥
au31.17
prāyaḥ sāmānyakarmedaṃ vakṣyate tu pṛthak pṛthak॥
au31.18
ghṛṣṭe rujaṃ nigṛhyāśu varṇe cūrṇāni nikṣipet।
kalkādīnyavakṛtte tu vicchinnapravilambinoḥ।
sīvanaṃ vidhinoktena bandhanaṃ cānupīḍanam॥
au31.19
asādhyaṃ sphuṭitaṃ netramudīrṇaṃ lambate tu yat।
sanniveśya yathāsthānamavyāviddhasiraṃ bhiṣak॥
au31.20
pīḍayet pāṇinā padmapatravyavahitena tat।
tato'sya secane nasye tarpaṇe ca hitaṃ haviḥ॥
au31.21
vipakvamājaṃ yaṣṭyāhvajīvakarṣabhakotpalaiḥ।
sapayaskaiḥ paraṃ taddhi sarvanetrābhighātajit॥
au31.22
galapīḍāvasannekṣṇi vamano'tkāsanakṣavāḥ।
prāṇāyāmo'thavā kāryaḥ kriyā ca kṣatanetravat॥
au31.23
karṇe sthānātucyute syūte srotastailena pūrayet॥
au31.24
kṛkāṭikāyāṃ chinnāyāṃ nirgacchatyapi mārute।
samaṃ niveśya badhnīyāt syūtva śīghraṃ nirantaram॥
au31.25
ājena sarpiṣā cātra pariṣekaḥ praśasyate।
uttānonnāni bhuñjīta śayīta ca suyantritaḥ॥
au31.26
ghātaṃ śākhāsu tiryaksthaṃ gātre samyaṅniveśite।
syūtvā vellitabandhena badhnīyāt ghanavāsasā।
carmaṇā goṣphaṇābandhaḥ kāryaścāsaṅgate vraṇe॥
au31.27
pādau vilambimuṣkasya prokṣya netre ca vāriṇā।
praveśya vṛṣaṇau sīvyet sīvanyā tunnasaṃjñayā॥
au31.28
kāryaśca goṣphaṇābandhaḥ kaṭyāmāveśya paṭṭakam।
snehasekaṃ na kurvīta tena klidyati hi vraṇaḥ॥
au31.29
kālānusāryagurvelājātīcandanaparpaṭaiḥ।
śilādārvyamṛtātutthaiḥ siddhaṃ tailaṃ ca ropaṇam॥
au31.30
chinnāṃ niśśeṣataḥ śākhāṃ dagdhvā teilena yuktitaḥ।
badhnīyāt kośabandhena tato vraṇavadācaret॥
au31.31
kāryaḥ śalyāhṛte viddhe kramo bhaṅgāttu piccite॥
au31.32
śiraso'pahṛte śalye bālavartiṃ praveśayet।
mastuluṅgasruteḥ kruddho hanyādenaṃ calo'nyathā।
vraṇe rohati caikeikaṃ śanairapanayet kacam॥
au31.33
mastuluṅgastrutau khādenmastiṣkānanyajīvajān।
śalye hṛteṅgādanyasmāt snehavartiṃ nidhāpayet॥
au31.34
dūrāvagāḍhāḥ sūkṣmāsyā ye vraṇāḥ srutaśoṇitāḥ।
secayeccakratailena sūkṣmanetrārpitena tān॥
au31.35
bhinne koṣṭhe'sṛjā pūrṇe mūrcchā hṛtpārśvavedanāḥ।
jvaro dāhastṛḍādhmānaṃ bhaktasyānabhinandanam॥
au31.36
saṅgo viṇmūtramarutāṃ śvāsaḥ svedokṣiraktatā।
lohagandhitvamāsye'sya syāt gātre ca vigandhitā॥
au31.37
āmāśayasthe rudhire rudhiraṃ chardayatyapi।
ādhmānenātimātreṇa śūlena ca viśasyate॥
au31.38
pakvāśayasthe rudhire saśūlaṃ gauravaṃ bhavet।
nābheradhastācchītatvaṃ khebhyo raktasya cāgamaḥ॥
au31.39
abhinnopyāśayaḥ sūkṣmaiḥ srotobhirabhipūryate।
asṛjā syandamānena pārśvairmūtreṇa bastivat॥
au31.40
tatrāntarlohitaṃ śītapādocchvāsakarānanam।
raktākṣaṃ paṇḍuvadanamānaddhaṃ ca vivarjayet॥
au31.41
āmāśayasthe vamanaṃ hitaṃ pakvāśayāśrite।
virecanaṃ nirūhaśca niḥsnehoṣṇairviśodhanaiḥ॥
au31.42
yavakolakulatthānāṃ rasaiḥ snehavivarjitaiḥ।
bhuñjītānnaṃyavāgūṃ vā pibet saindhavasaṃyutām॥
au31.43
atinissṛtaraktastu bhinnakoṣṭhaḥ pibedasṛk॥
au31.44
kliṣṭacchinnāntrabhedena koṣṭhabhedo dvidhā smṛtaḥ।
mūrcchādayo'lpāḥ prathame dvitīyetvatibādhakāḥ।
kliṣṭāntraḥ saṃśaye dehī chinnāntro naiva jīvati॥
au31.45
yathāsvaṃ mārgamāpannā yasya viṇmūtramārutāḥ।
vyupadravaḥ sabhinne'pi koṣṭhe jīvatyasaṃśayam॥
au31.46
abhinnamāntraṃ niṣkrāntaṃ praveśyaṃ natvatonyathā।
uluṅgilaśirograstaṃ tadapyeke vadanti tu॥
au31.47
prakṣālya payasā digdhaṃ tṛṇa śoṇita pāṃsubhiḥ।
praveśayet klṛptanakho ghṛtenāktaṃ śanaiḥ śanaiḥ।
kṣīreṇārdrīkṛtaṃ śuṣkaṃ bhūrisarpiḥ pariplutam॥
au31.48
aṅgulyā pramṛśet kaṇṭhaṃ jalenodvejayecca tam।
tathāntrāṇi viśantyantastatkālaṃ pīḍayeta ca॥
au31.49
vraṇasaukṣmyāt bahutvādvā koṣṭhamāntramanāviśat।
tatpramāṇena jaṭharaṃ pāṭayitvā praveśayet।
au31.50
yathāsthānasthite samyagāntre sīvyedanu vraṇam।
sthānādapetamādatte jīvitaṃ gupitaṃ ca tat॥
au31.51
veṣṭayitvānupaṭṭena ghṛtena pariṣecayet।
pāyayeta tataḥ koṣṇaṃ citrātailayutaṃ payaḥ।
mṛdukriyārthaṃ śakṛto vāyoścādhaḥ pravṛttaye॥
au31.52
tvagaśvakarṇakakubhabadarīsallakīdhavāt।
tatkalkasādhitaṃ tailaṃ pradhānaṃ vraṇaropaṇam॥
au31.53
anuvarteta varṣaṃ ca yathoktāṃ vraṇayantraṇām॥
au31.54
udarānmedaso vartiṃ nirgatāṃ bhasmanā mṛdā।
avakīrya kaṣāyairvā ślakṣṇairmūle tataḥ samam॥
au31.55
dṛḍhaṃ ca badhvā sūtreṇa varddhayet kuśalo bhiṣak।
tīkṣṇenāgniprataptena śastreṇa sakṛdeva tu॥
au31.56
syādatyathā rugāṭopo mṛtyurvā chidyamānayā॥
au31.57
sakṣaudre ca vraṇe baddhe sujīrṇenne ghṛtaṃ pibet।
kṣīraṃ vā śarkarācitrālākṣāgokṣurakaiḥ śṛtam।
rugdāhajit sayaṣṭyāhvaiḥ paraṃ pūrvodito vidhiḥ॥
au31.58
medogranthyuditaṃ cātra tailamabhyañjane hitam॥
au31.59
tālīsaṃ padmakaṃ māṃsī hareṇvagarucandanam।
haridre padmabījāni sośīraṃ madhukaṃ ca taiḥ।
pakvaṃ sadyovraṇeṣūktaṃ tailaṃ ropaṇamuttamam॥
au31.60
mūḍhaprahārābhihate patite viṣamoccakaiḥ।
kāryaṃ vātāsrajittṛptimardanābhyaṅgasecanam॥
au31.61
viśliṣṭadehaṃ mathitaṃ kṣīṇaṃ marmahataṃ hatam।
vāsayettailapūrṇāyāṃ droṇyāṃ māṃsarasāśinam॥
au31.62
prahartṛyatnāyudhaghātagātraiḥ sadyovraṇāḥ kāmamanantarūpāḥ।
tathāpi na tritvamatikramante cayādibhedairiva mārutādyāḥ॥
iti ekatriṃśo'dhyāyaḥ॥
atha dvātriṃśo'dhyāyaḥ।
au32.1
athāto bhaṅgapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au32.2
patanapīḍanaprahārākṣepaṇavyāladaṃśanaprabhṛtibhirabhighātaviśeṣairanekavidhamasthibhaṅgamupadiśanti॥
au32.3
tattubhaṅgajātaṃ dvyadhiṣṭhānaṃ sandhāvasandhau ca।
tatra sandhimuktaṃ ṣaḍvidhamutpiṣṭaṃ viśliṣṭamavakṣiptamatikṣiptaṃ tiryakkṣiptaṃ vivartitamiti॥
au32.4
tasya sāmānyalakṣaṇaṃ prasāraṇākuñcana vivartanākṣepaṇāśaktirugrarujatā sparśāsahiṣṇutvaṃ ca॥
au32.5
athotpiṣṭe svasthāna eva sandhāvubhayataḥ śopho vedanā viśeṣataśca rātrau bhavati।
viśliṣṭelpaśopho vedanāsātatyaṃ sandhivikriyā ca।
avakṣipte sandhiviśleṣastīvrā ca ruk।
atikṣipte dvayorapi sandhyasthnoratikrāntatā vedanā ca।
tiryak kṣiptetvekasyāsthnaḥ pārśvato gamanamatyarthaṃ vedanā ca।
vivartite sandhipārśvagamanādviṣamāṅgatā vedanā ca॥
au32.6
asandhibhagnaṃ punardvādaśavidham।
tadyathā।
karkaṭakaṃ vakraṃ sthuṭitaṃ vellitamasthicchallikāśvakarṇaṃ piccitaṃ dāritaṃ cūrṇitamatipātitaṃ śeṣitaṃ majjānugatamiti॥
au32.7
śvayathubāhulyaṃ spandanaṃ vivartanaṃ sparśāsahiṣṇutā ca pīḍyamāne śabdaḥ srastāṅgatā vedanātipravṛttiḥ sarvāsu cāvasthāsu śarma na labhata iti sādhāraṇamasandhibhagnarūpam॥
au32.8
vaiśeṣikaṃ tu saṃvyūḍhamubhayatosthimadhyabhagnaṃ granthirivonnataṃ karkaṭakānukāri karkaṭakam॥
au32.9
ābhugnamavimuktamasthi vakram।
śūkapūrṇamivādhmātaṃ vipulaikadāri sphuṭitam॥
au32.10
dvidhābhūtaṃ vellate prakampamānaṃ vellitakam॥
au32.11
pārśvato'sthi hīnamudgatamasthicchallikā॥
au32.12
aśvakarṇavadudgatamaśvakarṇam॥
au32.13
pṛthutāṃ gatamanalpaśophaṃ piccitam॥
au32.14
aṇubahuvidāri vedanāvacca dāritam॥
au32.15
spṛśyamānaṃ śabdavaccūrṇitam॥
au32.16
asthyavayavosthimadhyamanupraviśannatipātitam॥
au32.17
anyatarapārśvāvaśiṣṭaṃ śeṣitam॥
au32.18
kṣataṃ bhagnamunnamyamānaṃ majñi majjati majjānugatam॥
au32.19
eṣāmantyāni pañca kṛcchrasādhyāni kṛśātibālavṛddhāsahānāmatyāśināṃ vātātmakānāṃ kuṣṭhināmupadravavatāṃ ca॥
au32.20
asādhyaṃ tu bhinnaṃ kaṭīkapālaṃ sandhimuktaṃ vā jaghanamutpiṣṭaṃ kūrparo vivartitastathā lalāṭaṃ cūrṇitamasaṃśliṣṭakapālaṃ ca śiraḥ śaṃkhapṛṣṭhastanāntarabhaṅgaṃ ceti।
bhavanti cātra॥
au32.21
athāvanatamunnāmyamunnataṃ cāvapīḍayet।
āñchedadhikṣiptamadhogataṃ copari vartayet। āñchanotpaḍinonnāmacarmasaṅkṣepabandhanaiḥ॥
au32.22
sandhīn śarīragān sarvāṃścalānapyacalānapi।
ityetaiḥ sthāpanopāyaiḥ samyaksaṃsthāpya niścalam।
paṭṭaiḥ prabhūtasarpirbhirveṣṭayitvā sukhaistataḥ॥
au32.23
kadambodumbarāśvathasarjārjunapalāśajaiḥ।
vaṃśodbhavairvā pṛthubhistanubhiḥ suniveśitaiḥ॥
au32.24
suślakṣṇaiḥ sapratiṣṭambhairvalkalaiḥ śakalairapi।
kuśāhvayaiḥ samaṃ bandhaṃ paṭṭasyopari yojayet॥
au32.25
śithilena hi hi bandhena sandhisthairyaṃ na jāyate।
gāḍhenātirujādāhapākaśvayathusambhavaḥ॥
au32.26
tryahāttryahādṛtau gharme saptāhanmokṣayeddhime।
sādhāraṇe tu pañcāhāt bhaṅgadoṣavaśena vā॥
au32.27
nyagrodhādikaṣāyeṇa tataḥ śītena secayet।
taṃ pañcamūlapakvena payasā tu savedanam॥
au32.28
sukhoṣṇaṃ cāvacāryaṃ syāccakratailaṃ vijānatā।
vibhajya deśaṃ kālaṃ ca vātaghnauṣadhasaṃyutam॥
au32.29
pratataṃ lepasekāṃśca vidadhyāt bhṛśaśītalān।
gṛṣṭikṣīraṃ sasarpiṣkaṃ madhurauṣadhasādhitam।
prātaḥ prātaḥ pibet bhagnaḥ śītalaṃ lākṣayāyutam॥
au32.30
savraṇasya tu bhagnasya vraṇo madhughṛtottaraiḥ।
kaṣāyaiḥ pratisāryo'tha śeṣo bhaṅgoditaḥ kramaḥ॥
au32.31
lambāni vraṇamāṃsāni pralipya madhusarpiṣā।
sandadhīta vraṇān vaidyo bandhanaiścopapādayet॥
au32.32
tānsamānsusthitānjñātvā phalinīlodhrakaṭphalaiḥ।
samaṅgādhātakīyuktaiścūrṇitairavacūrṇayet॥
au32.33
pañcavalkalacūrṇairvā madhuśuktasamanvitaiḥ।
dhātakīlodhracūrṇairvā rohantyāśu tathā vraṇāḥ॥
au32.34
viśliṣṭotpiṣṭayoḥ sandhimevamevāvighaṭṭayan।
upācaredyathāsvaṃ ca visarpādīnupadravān॥
au32.35
iti bhaṅga upakrāntaḥ sthiradhātorṛtau hime।
māṃsalasyālpadoṣasya susādho dāruṇo'nyathā॥
au32.36
pūrvamadhyāntavayasāmekadvitriguṇaiḥ kramāt।
māsaiḥ sthairyaṃ bhavet sandheryathoktaṃ bhajatāṃ vidhim॥
au32.37
sāmānyaṃ sādhanamidaṃ viśeṣo vakṣyatetvataḥ॥
au32.38
nakhasandhiṃ samutpiṣṭaṃ raktānugatamārayā।
avamathya srute rakte śālipiṣṭena lepayet॥
au32.39
bhagnān sandhivimuktāṃśca kṛtvā pūrvavadaṅgulīn।
tanunāveṣṭya paṭṭena ghṛtasekaṃ pradāpayet॥
au32.40
cakrayogena matimānāñchedūrvāsthi nirgatam॥
au32.41
āñcchedūrdhvamadhastācca kaṭībhagnaṃ cikitsakaḥ॥
au32.42
musalenotkṣipet kakṣamaṃsasandhau visaṅgate।
sthānasthitaṃ ca badhnīyāt svastikena samāhitaḥ॥
au32.43
kaurparaṃ tu bhiṣaksadhimaṃguṣṭhenānumārjayet।
anumṛjya tataḥ sandhiṃ pīḍayet kūrparāccyutam।
prasāryākuñcayeccainaṃ snehasakaṃ ca kārayet॥
au32.44
maṇibandhe ca jānau ca gulphe caiṣaḥ kriyākramaḥ॥
au32.45
ubhe tale same kṛtvā talabhagnasya dohinaḥ।
badhnīyādāmatailena pariṣekaṃ ca kārayet॥
au32.46
prāggomayamayaṃ piṇḍaṃ dhārayenmṛnmayaṃ tataḥ।
haste jātabale kāryaṃ kramāt pāṣāṇadhāraṇam॥
au32.47
sannamunnāmayet svinnamakṣakaṃ musalena tu।
tathonnataṃ pīḍayeta badhnīyānnibiḍaṃ tataḥ॥
au32.48
ūruvacca vidhātavyaṃ bāhubhaṅge prasādhanam॥
au32.49
grīvāyāṃ tu vivṛttāyāṃ praviṣṭāyāmadhopi vā।
avaṭāvatha hanvośca pragṛhyonnamayecchiraḥ।
samaṃ kuśābhirbadhnīyāduttānaṃ śāyayecca tam॥
au32.50
hanvasthinī samānīya hanusandhau visaṅgate।
svedayitvā sthitesamyak pañcāṅgībandhamācaret।
ghṛtaṃ vātaghnamadhuraiḥ siddhaṃ nasyaṃ ca pūjitam॥
au32.51
dantānabhagnāṃścalitān saraktānavapīḍayet।
vayasthasyāmbubhiḥ śītaiḥ pariṣicya pralepayet॥
au32.52
bahirnirvāpaṇairantaḥ sandhānīyairupācaret।
lādvayaśṛte kṣīre padmakādiśṛtaṃ ghṛtam॥
au32.53
nasyagaṇḍūṣayoryojyaṃ caladvijahitāni ca।
kalkitaistaddhitaiścāsya dantamāṃsāni lepayet।
trīnmāsānmṛdu bhuñjīta rasānnaṃ kaṭhināṃstyajet॥
au32.54
nāsāṃ vivṛttāṃ sannaṃ vā ṛjūkṛtya śalākayā।
pratyekaṃ nastato nāḍīṃ dvimukhīṃ sampraveśayet।
tataḥ paṭṭena saṃveṣtya ghṛtasekaṃ pradāpayet॥
au32.55
bhagnaṃ karṇaṃ ghṛtābhyaktaṃ nyasya bandhena yojayet।
sadyaḥkṣatavidhānaṃ ca tataḥ paścāt samācaret॥
au32.56
kaṭījaṅghorubhagnānāṃ kavāṭaśayanaṃ hitam।
yantraṇārthaṃ tataḥ kīlāḥ pañca kāryā nibandhanāḥ।
jaṅgo rupārśvayordvau dvau tala ekaśca kīlakaḥ॥
au32.57
śroṇyāṃ vā pṛṣṭvaṃśe vā vakṣasyakṣakayostathā।
vimokṣe bhagnasandhīnāṃ vidhimenaṃ samācaret॥
au32.58
sandhīṃściravimuktāṃstu snigdhasvinnān mṛdūkṛtān।
ūktairvidhānairbudhyā ca yathāsvaṃ sthānamānayet॥
au32.59
asandhibhagne rūḍhe tu viṣamolbaṇasādhite।
āpothya bhagnaṃ yamayettatto bhagnavadācaret॥
au32.60
bhaṅgo naiti yathā pākaṃ prayateta tathā bhiṣak।
pakvamāṃsasirāsnāyuḥ sandhiḥ śleṣaṃ na gacchati॥
au32.61
vātavyādhivinirdiṣṭān snehān bhagnasya yojayet।
catuṣprayogān balyāṃśca bastikarma ca śīlayet॥
au32.62
śālikṣīrarasājyādyaiḥ pauṣṭikairavidāhibhiḥ।
mātrayopacaret bhagnaṃ sandhisaṃśleṣakāribhiḥ॥
au32.63
glānirna śasyate tasya sandhiviśleṣakṛddhi sā॥
au32.64
lavaṇaṃ kaṭukaṃ kṣāramamlaṃ maithunamātapam।
vyāyāmaṃ ca na seveta bhagno rūkṣaṃ ca bheṣajam॥
au32.65
samyagyamitamapyasthi durnyāsāddurnibandhanāt।
saṅkṣobhādapi yat gacchedvikriyāṃ tadvivarjayet।
ādito yacca durjātamasthi sandhirathāpi vā॥
au32.66
taruṇāsthīni bhujyante bhajyante nalakāni tu।
kapālāni vibhidyante sphuṭantyanyāni bhūyasā॥
au32.67
anulbaṇamanāviddhaṃ svasthāne paryavasthitam।
avedanaṃ ca ceṣṭāyāṃ bhagnaṃ vidyāt susādhitam॥
au32.68
kṛṣṇāstilānvirajaso dṛḍhavastrabaddhān saptakṣapā bahati vāriṇi vāsayet।
saṃśoṣayedanudinaṃ pratisārya cainān kṣīre tathaiva madhukakvathite ca toye॥
au32.69
punarapi pītapayaskāṃstān pūrvavadeva śoṣitān bāḍham।
vigatatuṣānarajaskān saṃcūrṇya vicūrṇitairyuñjyāt॥
au32.70
naladavālakalohitayaṣṭikā nakhamisiplavakuṣṭhabalātrayaiḥ।
agarukuṅkumacandanasārivā saralasarjarasāmaradārubhiḥ॥
au32.71
padmakādigaṇopetaistilapiṣṭaṃ tataśca tat।
samastagandhabhaiṣajyasiddhadugdhena pīḍayet॥
au32.72
śaileyarāsnāśumatīkaśerukālānusārīnatapatralodhraiḥ।
sakṣīraśuklaiḥ sapayaḥ sadūrvaistailaṃ pacettannaladādibiśca॥
au32.73
gandhatailamidamuttamamasthisthairyakṛjjayati cāśu vikārān।
vātapittajanitānativīryaṃ vyāpino'pivividhairupayogaiḥ॥
॥iti dvātriṃśo'dhyāyaḥ॥
atha trayastriṃśo'dhyāyaḥ।
au33.1
athāto bhagandarapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au33.2
hastyaśvapṛṣṭhagamanakaṭhinotkaṭakāsanaiḥ।
arśonidānābhihitairaparaiśca niṣevitaiḥ॥
au33.3
aniṣṭadiṣṭapākena sadyo vā sādhugarhaṇaiḥ।
prāyeṇa piṭakāpūrvo yoṅgule dvyaṅgulepi॥
au33.4
pāyorvraṇo'ntarbāhyo vā duṣṭāsṛṅmāṃsago bhavet।
bastimūtrāśayābhyāśagatatvāt syandanātmakaḥ॥
au33.5
bhagabastigudānteṣu dīryamāṇeṣu bhūribhiḥ।
vātaṃ mūtraṃ śakṛcchukraṃ khaiḥ sūkṣmairvahati kramāt॥
au33.6
doṣaiḥ pṛthagyutaiḥ sarvairāgantuḥ so'ṣṭamaḥ smṛtaḥ॥
au33.7
apakvaṃ piṭakāmāhuḥ pākaprāptaṃ bhagandaram॥
au33.8
gūḍhamūlāṃ sasaṃrambhāṃ rūdāḍhyāṃ rūḍhakopinīm।
bhagandarakarīṃ vidyāt piṭakāṃ natvatonyathā॥
au33.9
tatra śyāvāruṇā todabhedasphuraṇarukvarī।
piṭakā mārutāt #
au33.10
pittāduṣṭragrīvāvaducchritā।
rāgiṇī tanurūṣmāḍhyā jvaradhūmāyanānvitā॥
au33.11
sthirā snigdhā mahāmūlā pāṇḍuḥkaṇḍūmatī kaphāt॥
au33.12
śyāvātāmrā sadāhoṣā ghorarugvātapittajā॥
au33.13
pāṇḍurā kiñcidāśyāvā kṛcchrapākā kaphānilāt॥
au33.14
pādāṅguṣṭhasamā sarvairdoṣairnānāvidhavyathā।
śūlārocakatṛṅdāhajvaracchārdirupadrutā॥
au33.15
vraṇatāṃ yānti tāḥ pakvāḥ pramādāt tatra vātajā।
cīyate'ṇumukhaiśchidraiḥ śataponakavat kramāt।
acchaṃ sravadbhirāsrāvamajasraṃ phenasaṃyutam॥
au33.16
śataponakasaṃjño'yaṃ uṣṭragrīvastu pittajaḥ॥
au33.17
bahupicchāparisrāvī parisrāvī kaphodbhavaḥ॥
au33.18
vātapittāt parikṣepī parikṣipya gudaṃ gatiḥ।
jāyate paritastatra prākāraṃ parikheva ca॥
au33.19
ṛjurvātakaphādṛjvyā gudo gatyāvadīryate॥
au33.20
kaphapitte tu pūrvotthaṃ durnāmāśritya kupyataḥ।
arśomūle tataḥ śophaḥ kaṇḍūdāhādimān bhavet॥
au33.21
sa śīghraṃ pakvabhinnosya kledayan mūlamarśasaḥ।
sravatyajasraṃ gatibhirayamarśobhagandaraḥ॥
au33.22
sarvajaḥ śambukāvartaḥ śambukāvartasannibhaḥ।
gatayo dārayantyasmin rugvegairdāruṇairgudam॥
au33.23
asthileśo'bhyavahṛto māṃsagṛdhyā yadā gudam।
kṣiṇoti tiryaṅnirgacchannunmārgaṃ ca tato gatiḥ॥
au33.24
syāttadā pūyadīrṇāyāṃ māṃsakothena tatra ca।
jāyante kṛmayaste'sya khādantaḥ parito gudam।
vidārayanti na cirādunmārgī kṣatajaśca saḥ॥
au33.25
teṣu rugdāhakaṇḍvādīn vidyādvraṇavibhaktitaḥ॥
au33.26
ṣaṭ kṛcchrasādhanāsteṣāṃ nicayakṣatajau tyajet।
pravāhiṇīṃ balīṃ prāptaṃ sevanīṃ vā samāśritam॥
au33.27
atha bhagandāriṇamapakvapiṭakaṃ pākaparihārāthamapatarpaṇena vraṇapratiṣedhavihitena śīghramupācaret॥
au33.28
pakvapiṭakaṃ punarupasnigdhamarkādikvāthaśuddhaṃ svabhyaktamavagāhasvinnaṃ bhuktavantaṃ śayanasthamarśasamiva yantrayitvā parācīnamarvācīnaṃ bahirmukhamantarmukhaṃ vā bhagandaraṃ samyagīkṣeta॥
au33.29
tato'ntarmukhe yantraṃ prāṇidhāya pravāhaṇapraviṣṭaṃ bhagandaramabhisamīkṣya samyageṣitvā śastreṇa pāṭayet।
bahirmukhetveṣāṇīṃ praṇidhāya sāśayamuddharecchastreṇānantaraṃ co'bhayamapyagninā kṣāreṇa copatrameta uṣṭhagrīvaṃ tu kṣāreṇaiva॥
au33.30
tato nirvāpaṇaśodhanaropaṇairyathākālaṃ sādhayoditi sāmānyo vidhiḥ॥
au33.31
atha śataponake nāḍīrekāntaritāḥ pāṭayitvā ropayet।
rūḍhāsu cetarāścikitset।
anyathā tu vivṛttaṃ vraṇaṃ gudasrotovidāraṇādvātaviṇmūtrāṇyanuprapadyante।
tataśconmārgago vāyurādhmānāṭopapāyuśūlādīnupajanayati।
tatra snehābhyaktagudasya snigdhān piṇḍanāḍīkumbhīsvedān prayuñjītāvagāhaṃ vā।
svinnaṃ ca vaca hiṃgukuṣṭhavyoṣalavaṇapañcakājamodān sarpirmadyākāñjikakulatthayūṣānyatamena pāyayet।
vraṇaṃ cāsya madhukatailenoṣṇena siñcet।
gudaṃ ca balātailādibhirvātaghnaiḥ।
anena vidhinā vāyvādayaḥ svamārgamāpatanti।
tatkṛtāśca vikārā nivartante॥
au33.32
evameva ca parikṣepiṇyāmapi kramāt gatiṃ nāḍīvihitena kṣārasūtreṇa dviśastriśovāvadārayet।
sakṛdevahyavadaraṇādasādhyatā yāpyatā vā syāt॥
au33.33
arśobhagandare pūrvamarśāṃsi cchindyāt tato gatyanusāreṇa bhagandaram॥
au33.34
unmārgiṇaṃ tu pratyākhyāyopācaret।
anissṛtaṃ ca śalyamāharet।
tathā kṛmighnaṃ kramamālepābhyavahārayoḥ kurvīta।
vedanāyāṃ tu pūrvoktāḥ svedāḥ।
vacādipācanaṃ ca।
sālvalapradigdhaṃ vā vraṇaṃ kadalīmṛgalopākājinakauśeyāvikairupanāhayediti।
bhavati cātra॥
au33.35
bhagandare bahucchidre chedānālocya yojayet।
gotīrthaṃ sarvatomadramardhalāṅgalalāṅgalau॥
au33.36
pārśvāgatenaśastreṇa chedo gotīrthako mataḥ।
sarvataḥ sarvatobhadraḥ pārśvacchedordhalāṅgalaḥ॥
au33.37
pārśvadvaye lāṅgalakaḥ samastāṃścāgninā dahet।
āsrāvamārgān niśśeṣaṃ naivaṃ vikurute punaḥ॥
au33.38
yatet koṣṭhaśudhyai ca bhiṣak tasyāntarāntarā॥
au33.39
ārdrakasya rase siddhaṃ kalke vā pāyayet ghṛtam।
bhagandare mārutaje pakvāpakve virecayet॥
au33.40
jyotiṣmatīlāṅgalikāśyāmādantītrivṛttilāḥ।
kuṣṭhaṃ śatahvā golomī tilvako girikarṇikā।
hemakṣīrī ca vargoyaṃ lepādyairvraṇaśodhanaḥ॥
au33.41
tilakumbhavarādantī tutthasindhūtthamākṣikam।
sakṛṣṇarocanākuṣṭhaṃ śodhanaṃ māṃsakṛt punaḥ॥
au33.42
mañjiṣṭhāsaindhavakṣaudranāgadantītrivṛttilāḥ।
rasāñjanadvirajanītejohvānimbapallavāḥ॥
au33.43
nikumbhakumbharaktāhvakalko nāḍīvraṇāpahaḥ॥
au33.44
sudhāśelutrivṛtpāṭhāmalayūhayamārakaiḥ।
jyotiṣmatīlāṅgalikā svarjikārkavacāgnikaiḥ।
viṣyandanākhyaṃ vipacettailaṃ śodhanaropaṇam॥
au33.45
trivṛddantīharidrārkamūlalohāśvamārakaiḥ। viḍaṅgasāratriphalāsnugarkakṣīramākṣikaiḥ।
tailaṃ samadanaiḥ siddhaṃ bhagandaranirvahaṇam॥
au33.46
saindhavārkatrivṛtpāṭhāsamaṅgapūtikāgnikaiḥ।
samātuluṅgacchadanaistailaṃśodhanaropaṇam॥
au33.47
madhutailayutā viḍaṅgasāratriphalāmāgadhikoṣaṇāśca līḍhā kṛmikuṣṭhabhagandarapramehakṣatanāḍīvraṇaropaṇābhavanti॥
au33.48
amṛtātruṭivellavatsakaṃ kalipathyāmalakā nigugguluḥ।
kramavṛddhamidaṃ madhuplutaṃ piṭakāsthaulyabhagandarān jayet॥
au33.49
guggulupañcapalaṃ palikāṃśā māgadhikā triphalā ca pṛthak syāt।
tvaktruṭikarṣayutaṃ madhulīḍhaṃ kuṣṭhabhagandaragulmagatighnam॥
au33.50
śṛṅgaverarajoyuktaṃ tadeva ca subhāvitam।
kvāthena daśamūlasya viśeṣādvātarogajit॥
au33.51
uttamā khadirasārajaṃ rajaḥ śīlayannasanavāribhāvitam।
hanti tulyamahiṣākṣamākṣikaṃ kuṣṭhamehapiṭakābhagandarān॥
au33.52
bhagandareṣveṣa viśeṣa uktaḥ śeṣāṇi tu vyañjanasādhanāni।
vraṇādhikārāt pariśīlanācca samyagviditvaupayikaṃ vidadhyāt॥
au33.53
aśvapṛṣṭhagamanaṃ calarodhaṃ madyamaithunamajīrṇamasātmyam।
sāhasāni vividhāni ca ruḍhe vatsaraṃ pariharedadhikaṃ vā॥
॥iti trayastriṃśo'dhyāyaḥ॥
atha caturtriṃśo'dhyāyaḥ।
au34.1
athāto granthyarbudaślīpadāpacīnāḍīvijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au34.2
kaphapradhānāḥ kurvanti medomāṃsāsragāmalāḥ।
vṛttonnataṃ yaṃ śvayathuṃ sa granthirgrathanāt smṛtaḥ॥
au34.3
doṣāsṛṅmāṃsamedosthisirāvraṇabhavā nava।
tatravātādāyāmatodabhedānvito'sitaḥ॥
au34.4
sthānāt sthānāntaragatirakasmāddhānivṛddhimān।
mṛdurbastirivānaddho vibhinnocchaṃ sravatyasṛk॥
au34.5
pittāt sadāhapītābho rakto vā pacyate drutam।
bhinno'sramuṣṇaṃ sravati śleṣmaṇā nīrujo ghanaḥ।
śītaḥ savarṇaḥ kaṇḍūmān pakvaḥ pūyaṃ sravet ghanam॥
au34.6
doṣairduṣṭesṛji granthirbhavenmūrcchatsu jantuṣu।
sirāmāṃsaṃ ca saṃśritya sasvāpaḥ paittalakṣaṇaḥ॥
au34.7
māṃsalairdūṣitaṃ māṃsamāhārairgranthimāvahet।
snigdhaṃ mahāntaṃ kaṭhinaṃ sirānaddhaṃ kaphākṛtim॥
au34.8
pravṛddhaṃ sedurairmedo nītaṃ māṃse'tha vā tvaci।
vāyunā kurute granthiṃ bhṛśaṃ snigdhaṃ mṛduṃ calam॥
au34.9
śleṣmatulyākṛtiṃ dehakṣayavṛddhikṣayodayam।
sa vibhinno ghanaṃ medastāmrāsitasitaṃ sravet॥
au34.10
āsthibhaṅgābhighātābhyāmunnatāvanataṃ tu yat।
sosthigranthiḥ padātestu sahasāmbhovagāhanāt॥
au34.11
vyāyāmādvā pratāntasya sirājālaṃ saśoṇitam।
vāyuḥ sampīḍya saṅkocya vakrīkṛtya viśoṣya ca।
nisphuraṃ nīrujaṃ granthiṃ kurute sa sirāhvayaḥ॥
au34.12
arūḍhe rūḍhamātre vā vraṇe sarvarasāśinaḥ।
sārdre vā bandharahite gātre'śmābhihate'tha vā॥
au34.13
vāto'sramasrutaṃ duṣṭaṃ saṃśoṣya grathitaṃ vraṇam।
kuryāt sadāhaḥ kaṇḍūmān vraṇagranthirayaṃ smṛtaḥ॥
au34.14
sādhyā doṣāsramedojā na tu sthūlakharāścalāḥ।
marmakaṇṭhodarasthāśca mahattugranthitorbudam॥
au34.15
tallakṣaṇaṃ ca medontaiḥ ṣoḍhā doṣādibhistu tat।
prāyo medaḥkaphāḍhyatvāt sthiratvācca na pacyate॥
au34.16
sirāsthaṃ śoṇitaṃ doṣaḥ saṅkocyānuprapīḍya ca।
pācayecca tadānaddhaṃ sāsrāvaṃ māṃsapiṇḍitam॥
au34.17
māṃsāṅkkuraiścitaṃ yāti vṛddhiṃ cāśu sravettataḥ।
ajasraṃ duṣṭarudhiraṃ bhūri tacchoṇitarbudam॥
au34.18
teṣvasṛṅmāṃsaje varjye catvāryanyāni sādhayet॥
au34.19
prasthitā vaṅkṣaṇorvādimadhaḥkāyaṃ kapholbaṇāḥ।
doṣā māṃsāsragāḥ pādau kālenāśritya kurvate।
śanaiḥ śanairghanaṃ śophaṃ ślīpadaṃ taṃ pracakṣate॥
au34.20
paripoṭayutaṃ kṛṣṇamanimittarujaṃ kharam।
rūkṣaṃ ca vātāt pittāttu pītaṃ dāhajvarānvitam॥
au34.21
kaphāt gurusnigdhamarukcitaṃ māṃsāṅkurairbṛhat॥
au34.22
tattyaje dvatsarātītaṃ sumahatsaparisruti॥
au34.23
pāṇināsauṣṭhakarṇeṣu vadantyanye tu pādavat।
ślīpadaṃ jāyate tacca deśe'nūpe bhṛśaṃ bhramāt॥
au34.24
medasthāḥ kaṇṭhamanyākṣakakṣavaṅkṣaṇagā malāḥ।
savarṇān kaṭhinān snigdhān vārtākāmalakākṛtīn॥
au34.25
avagāḍhān bahūn gaṇḍāṃścirapākāṃśca kurvate।
pacyantelparujastenye sravantyanyetikaṇḍurāḥ।
naśyantyanye bhavantyanye dīrghakālānubandhinaḥ॥
au34.26
gaṇḍamālāpacī ceyaṃ dūrveva kṣayavṛddhibhāk।
tāṃ tyajet sajvaracchardipārśvarukkāsapīnasām॥
au34.27
abhedāt pakvaśophasya vraṇe cāpathyasevinaḥ।
anupraviśya māṃsādīn dūraṃ pūyobhidhāvati॥
au34.28
gatiḥ sā dūragamanānnāḍī nāḍīva saṃsruteḥ।
nāḍyekānṛjuranyeṣāṃ saivānekagatirgatiḥ॥
au34.29
sā doṣaiḥpṛthagekasthaiḥ śalyahetuśca pañcamī॥
au34.30
vātāt saruksūkṣmamukhī vivarṇā phenilodvamā।
sravatyabhyadhikaṃ rātrau pittāttṛṅjvaradāhakṛt।
pītoṣṇapūtipūyasrugdivā cāti niṣiñcati॥
au34.31
ghanapicchilasaṃsrāvā kaṇḍūlā kaṭhinā kaphāt।
niśi cābhyadhikakledā sarvaiḥ sarvākṛtiṃ tyajet॥
au34.32
antaḥsthitaṃ śalyamanāhṛtaṃ tu karoti nāḍīṃ vahate ca sāsya।
phenānuviddhaṃ tanumalpamuṣṇaṃ sāsra ca pūyaṃ sarujaṃ ca nityam॥
॥iti caturtriṃśo'dhyāyaḥ॥
atha pañcatriṃśo'dhyāyaḥ।
au35.1
athāto granthyādipratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au35.2
sarveṣveva pūrvaṃ granthiṣu bṛhatīdvayapippalīcitrakasādhitena purāṇasapiṃṣā snigdhaṃ vāmayet।
virecayecca।
kṛtasaṃsarjanasyacottamāṅgagateṣu granthiṣu lākṣādvirajanīviḍaṅgaśuṇṭhīpūtīdārubhiḥ śiro virecayet dhūmakavalagaṇḍūṣāṃśca sa seveta॥
au35.3
aṅkolamadhukamātuluṅgahiṃsrāpūtīdārubilvamūlasaralakuṣṭhavacāvaruṇatvakkālātiviṣājagandhābhirlepaḥ।
śyāmāsuradāru samaṅgākośātakīpunarnavasarṣapairvā॥
au35.4
saśopharukstambhe copanāho yavasaktumadhukakuṣṭhaśatapuṣpodavadārubhirghṛtayuktaiḥ।
gojāvikharoṣṭrāśvahastimūṣīkamāṃsairvā veśavārīkṛtairvasātailavadbhiḥ॥
au35.5
palāśavṛntāgnimanthatvakkalkena māṃsapiṇḍairvā।
bahuśaḥ svinnamaṅguṣṭhena veṇuparvaṇā vā śanaiśśanaiḥ punaḥ punarvimardayet। yathāyathaṃ ca śophavat kriyāṃ prayuñjīta॥
au35.6
atha vātaje granthau daśamūlasiddhaṃ mahāsnehaṃ pibet।
amṛtānimbabījabhārṅgīsyonākabāṇatālapatrīkṛṣṇagandhāgarubhiḥ kṣīrapiṣṭaiḥ sukhoṣṇairlepaḥ।
vividhāśca vātavyādhivihitāḥ snehasvedopanāhāḥ।
tathānupaśame sirāvyadhaḥ॥
au35.7
pakvaṃ tu vidārya nirastapūyaṃ kṛtvārkādivargāmbhasā prakṣālya tilakalkena sacitrakasaindhavenālepayet।
tailaṃ ca ropaṇaṃ rāsnāsaralośīraviḍaṅgamadhukakṣīrasaṃskṛtaṃ kuryāt॥
au35.8
pittaje raktaje ca jalaukaso nyagrodhādiḥ pradehapariṣekayoḥ padmakādiḥ pāne ca drākṣekṣurasayuktā harītakī virekaḥ।
pakve pāṭite ca pittavraṇokto vidhiḥ॥
au35.9
kaphajamantaśśuddhasya bhṛśaṃ svedayedvimlāpayecca kākādanīvikaṅkatakākanandikāragvadheṅgudamūlamadanaphalabhārṅgīkarañjairlepayet।
nāgaraviḍaṅgailāvālukacavyapalāśavṛntacitrakairvā।
bhallātasaindhavājagandhāsarṣaṣairvā॥
au35.10
evamapyapacyamānamamarmasthaṃ vidārya sthitaraktaṃ niśśeṣamagninā dahet।
saśeṣo hi punarāpūryate।
tato nirvāpitaṃ kṣārakṣaudraguḍottarairālepaissaṃśuddhaṃ ropayet॥
au35.11
māṃsavraṇagranthīṃścaivameva yāpayet।
medojepyayameva vidhiḥ api ca medogranthiṃ tilakalkadigdhaṃ dviguṇapaṭāntaritaṃ taptena phālena darvyā vā jatuliptayā bahuśaḥ pramṛjyāt।
śastraṃ cāvacārya pūrvavanmedo dahet।
supakvaṃ vā vipāṭya mūtraprakṣālitaṃ kṣaudrasaindhavasuvarcikākāñcanakṣīrīharitālamiśraiḥ kṣīrabakapragāḍhaistilairālepayet॥
au35.12
guñjādvikarañjatāpasavṛkṣavaṃśāvalekhamūtrasiddhaṃ tailamabhyaṅgaḥ।
samyakśuddhaṃ cainaṃ ropayet॥
au35.13
sirāgranthau tvabhinave tailaṃ sāhacaraṃ pibet upanāhañca vātaharairbastikarma ca kuryāt।
sirāvyadhañca॥
au35.14
vātārbudamairaṇḍapriyālanārikelamajjorvārukārkorubījotkārikayopanāhayet।
ānūpāmiṣaveśavārairvā।
nāḍīsvedañca kuryāt bahuśaścātraśṛṅgeṇa rudhiramavasecayet।
vātaharavargakkāthapayomlasiddhaṃ trivṛtaṃ pibet॥
au35.15
pittotthe mṛdūn svedopanāhān kāyavirecanañca prayojayet।
śākakākodumbarikāpatraghṛṣṭe ca priyaṅgupataṅgasarjarasārjunalodhramadhumadhukairlepaḥ।
śyāmāgrikarṇikāñjanaklītanakanakhadrākṣāsaptalānyatamarasasādhitaṃ sarpiḥ pītaṃ pittārbudaślīpadodaraghnam॥
au35.16
śleṣmaje tūrdhvamadhaśca hṛtadoṣasya srutaraktasya ca vamanavirecanadravyaiḥ pralepaḥ।
kākādanīśukabarhāgnijihvāmūladakṣakapotagṛdhrapurīṣakāśamūlairvā palāśakṣīrapiṣṭaiḥ।
piṇyākakulatthaniṣpāvairmāṃsapragāḍhairdadhipiṣṭairlepayet।
lepāsvādalobhena ca nilīyamānā makṣikāḥ sa mupekṣeta।
tadvimuktaiḥ kṛmibhiritarairvā bhakṣyamāṇañca।
tataḥ kṛmibhakṣitāvaśeṣaṃ śākādipatrairvilikhyāgnināpratisārayat।
alpamūlaṃ vā traputāsrāyaḥsīsapaṭṭakaveṣṭitam।
punaḥ punaśca kṣārān kālāpekṣayā yojayet।
jātyāsphotakaravīrapallavāṃśca vraṇaśodhanāya kalkādau।
tailañcātra pāṭhāviḍaṅgabhārṅgī triphalākaṣāyasiddhamabhyañjanam॥
au35.17
medorbudaṃ svinnabhinnaṃ suśodhitamedaskamupaśāntaraktasrāvaṃ sadyaḥssīvyet।
tato gṛhadhūmalodhramanaśśilāharidrāpataṅgacūrṇairmadhumādbhiḥ pratisārayet।
karañjatailañcābhyañjanārthe niyuñjīta।
sarvārbudāni ca yadṛcchayā paryāgatāni supariśodhitāni ropayet।
api ca॥
au35.18
saśeṣadoṣāṇi tu yorbudāni karoti tasyāśu punarbhavanti।
tasmādaśeṣoddharaṇaṃ praśastaṃ kṣāreṇa śastreṇa tathāgninā vā॥
au35.19
ślīpade tu vātātmake snehasvedopanāhān prayujya gulphasyopariṣṭādvyaṅgule sirāṃ vidhyet।
eraṇḍatailañca gomūtreṇa māsaṃ pibet।
jīrṇe nāgarakvathitena payasā purāṇadhānyānyaśnīyāt।
trivṛtañca pāyayet।
bastiśca prayuñjīta।
evamapyaśāmyatyāgninā dahet॥
au35.20
paittike mṛdurupanāho gulphasyādhaḥ sirāmokṣaḥ pittārbudoktāḥ snehavirekāḥ pittaghnāśca lepāḥ॥
ślaiṣmike tvaṅguṣṭhe sirāṃ muñcet।
sakṣaudrāṃśca kaphaghnān kaṣāyānabhīkṣṇaṃ pāyayet।
yathābalaṃ vā harītakī vardhamānāḥ॥
au35.21
ślaiṣmike tvaṅguṣṭhe sirāṃ muñcet।
sakṣaudrāṃśca kaphaghnān kaṣāyānabhīkṣṇaṃ pāyayet।
yathābalaṃ vā harītakī vardhamānāḥ॥
au35.22
ādārīkākajaṃghākākādanīśukanāsākadambapuṣpabṛhatīdvayamantardhūmaṃ dagdhvā gomūtreṇa bahuśaḥ parisrāvayet tatastat kṣārodakaṃ kṣārakalpena vipacet।
dadyāccātra paratīvāpaṃ phalguśukākhyā madanaphalarasaṃ eṣa kṣāro madhurāhāreṇābhyastaḥ ślīpadāpacīgrahaṇīdoṣārocakān sarvaviṣāṇi ca niyacchati॥
au35.23
tailaṃ vā pibedviḍaṅgārkamaricacitrakaśuṇṭhīdevadārvelāvālukalavaṇapañcakaissiddham।
ālepayecca nāgarāmṛtāviḍaṅgakaṭukābhadradārubhirmūtrapiṣṭairūrustambhoktaiśca bheṣajairyavānnaṃ ca śīlayet॥
au35.24
maṇḍamālāyāṃ kumbhanikumbhadravantījīmūtakakośātakīphalavipakvaṃ ghṛtamubhayānulomanaṃ pibet।
śārṅgeṣṭāmūlaṃ vā takrapiṣṭam।
vamanārthaṃ sukhodakena vā jātībarhiṣṭhanirguṇḍījīmūtakottuṇḍakīmūlatvakcūrṇam।
sirā cāsya vidhyet॥
au35.25
saśeṣadoṣaṃ tu kauṣṭhikaṃ navakaṃ pāyayet।
rasāñjanaṃ gomūtrataṇḍulodakānyatareṇa।
tadeva ca nāvayet।
madhūkasāraṃ vā śigruphalāni vā nimbakarañjakaravīrasiddhaṃ vā tailaṃ vairecanikañca dhūmaṃ pibet॥
au35.26
apakvāṃśca gaṇḍānnākulīsaindhavanāgarairlepayet।
guñjākaravīrārkaśyāmāsiddhārthakairajāmūtrayuktairdaśakṛtvā vipakvaṃ tailaṃ lavaṇapañcakapippalīmaricacūrṇo petamabhyaṅgātsarvāvasthānapacyarśorbudanāḍīduṣṭavraṇavalmīkānapohati॥
au35.27
sauvarcalasaindhavaudbhidadantībhallātakacitrakakalkena siddhaṃ tailamabhyaṅgo'pacyām।
taṇḍūlīyakasvarasena vā sanirguṇḍīrasaṃ vā tailaṃ sādhitamabhyaṅgapānanāvanairgaṇḍamālānāḍīvraṇakuṣṭhānilārtiharam॥
au35.28
kākādanīnalikāgnijihvāvandhyākarkoṭakīviśālāpāṭhottuṇḍakījīmūtakośātakībījairarddhapalāṃśaurviṣakarṣayuktairnirguṇḍīsvarasopetaṃ karañjatailaprasthaṃ vipacettatpūrvavadevaprayuktaṃ paramapacīghnam॥
au35.29
amarmajāṃśca gaṇḍānapakvānevodbhṛtyāgninā kṣāreṇa vā prasādhayet।
sarṣapavṛkṣādanī kvāthairvraṇakṣālanam।
tilakuntalakṣAarapiṣṭastilakalkaḥ sukhoṣṇo lepaḥ।
kākakṛkalāsagodhāhinirmokakūrmāṇāmanyatamasyāntardhūmadagdhasya maṣīṅgudatailaplutābhyaṅgaḥ।
māṃsīsarjarasakārpāsīphalasaindhavaiḥ stanyapiṣṭaistailaṃ vipakvamabhyaṅgo vraṇakāṭhinyaghnaḥ sarpājagaravase tailaṃ ca samaṃ trayametadapacīghnam।
ślīpadoktāni ca tailāni prayojayet॥
au35.30
evamanupaśame vāmapārśvajāyāṃ dakṣiṇajaṅghāpṛṣṭhamadhyādindrabasteradhaḥ ūrdhvaṃ vā śastreṇākṣimātraṃ vraṇaṃ kṛtvā matsyāṇḍajālanibhaṃ medopanīyāgninā dahet।
anenetarapārśvajāvyākhyātā।
evamubhayapārśvajāyāmubbhayataḥ।
yavamudgaprāyaṃ ca gaṇḍamālāsu bhojanam॥
au35.31
nāḍīmanilajāmupanāhya pūyagatimasyā niśśeṣamoṣitvāvadārayecchastreṇa।
tatastilāpāmārgaphalakalkena sasaindhavena pūrayitvā badhnīyāt॥
au35.32
pittajāṃ saghṛtakṣīrayā padmakādikṛtayo'lkārikayo'panāhitām।
vidāritāṃ ca tilanāgadantīmañjiṣṭhākalkena pūrayet śyāmātribhaṇḍītriphalātilvakaharidrādvayakalkakṣīrasaṃskṛtaṃ sarpirabhyaṅgaḥ।
paraṃ nāḍīnibarhaṇam॥
au35.33
śleṣmajāṃ saktukulatthakiṇvasarṣapairupanāhya vidārya ca nimbatilasaindhavasaurāṣṭrīnikumbhairlepayet।
dantīcitrakasvarjikāsaindhavatālīsanaladapūtīkāpāmārgaphalaistailaṃ samūtraṃ pācitamabhyaṅgaḥ॥
au35.34
śalyahetukīṃ pāṭayitvā sarvaśaḥ śalyaṃ viśodhya madhughṛtatilakalkapraticchannāṃ badhnīyāt।
bilvakapitthakumbhīkharjūravanaspatiśalāṭukvāthe priyaṅgumustorupūgaśakunasugandhikālodhramocarasadhātakīpuṣpagarbhaṃ tailaṃ prasādhitaṃ sādhayatyāśu śalyajāṃ gatim॥
au35.35
aśastrakṛtyāṃ nāḍyāṃ bhedinyaiṣiṇyānte samudbhidya kṣārāktaṃ sūtraṃ praveśayet।
tadasannidhānetvitarayaiṣiṇyā ca tenānavadīrṇāyāṃ tadanusyūtamanyadanyat kṣārasūtraṃ sañcārayedā gatibhedādayamanapāyo'bhyupāyaḥ।
sūkṣmānekagatiṣu bhagandareṣu mūleṣu ca chidriteṣu granthyarbudeṣviti।
bhavati cātra॥
au35.36
vraṇeṣu duṣṭasūkṣmāsyagambhīrādiṣu sādhanam।
yā vartyo yāni tailāni tannāḍīṣvapi kalpayet॥
au35.37
vibhītakāmrāsthivaṭapravāla hareṇukāśālmalibījayuktā।
varāhaviṣṭhā ca maṣī sudagdhā tailaplutā sarvagatīrnihanti॥
au35.38
dhattūrakaṃ madanakodravajañca bījaṃ kośātakī śukanasā mṛgabhojanī ca।
aṅkolajañca kusumaṃ parikalpya cūrṇaṃ lākṣodakāpahṛtadoṣagatau prayojyam॥
au35.39
miśritaṃ tena tailañca paramaṃ gatiropaṇam।
sauvaheṣu ca kandeṣu kṛtaṃ vajrāhvayeṣu ca॥
au35.40
bhallātakārkamaricairlavaṇottamena siddhaṃ viḍaṅgarajanīdvayacitrakaiśca।
tailaṃ samārkavarasairvinihanti kṛcchrāṃ nāḍīṃ kaphānilakṛtāmapacīvraṇāṃśca॥
॥iti pañcātraśo'dhyāyaḥ॥
atha ṣaṭtriṃśo'dhyāyaḥ।
au36.1
athātaḥ kṣudrarogavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au36.2
snigdhāḥ savarṇā grathitā nīrujā mudgasannibhāḥ।
piṭakāḥ kaphavātābhyāṃ bālānāmajagallikā॥
au36.3
yavaprakhyā yavaprakhyā tābhyāṃ māṃsāśritā ghanā।
avaktrā tvalajī vṛttāḥ stokapūyā ghanonnatāḥ।
granthayaḥ pañca vā ṣaḍvā kacchapī kacchaponnatāḥ॥
au36.4
karṇasyordhvaṃ samantādvā piṭakā kaṭhinograruk।
śālūkābhā panasikā śophastvalparujaḥ sthiraḥ।
hanusandhisamudbhūtastābhyāṃ pāṣāṇagardabhaḥ॥
au36.5
śālmalīkaṇṭakākārāḥ piṭakāḥ sarujo ghanāḥ।
medogarbhā mukhe śūnāṃ tābhyāṃ ca mukhadūṣikā॥
au36.6
te padmakaṇṭakā jñeyā yaiḥ padmamiva kaṇṭakaiḥ।
cīyate nīrujaiḥ śvetaiḥ śarīraṃ kaphavātajaiḥ॥
au36.7
pittena piṭakā vṛttā pakvodumbarasannibhā।
mahādāhajvarakarī vivṛtā vivṛtānanā॥
au36.8
gātreṣvantaśca vaktrasya dāhajvararujānvitāḥ।
masūramātrāstadvarṇāstatsaṃjñāḥ piṭakā ghanāḥ॥
au36.9
tataḥ kaṣṭatarāḥ sphoṭā visphoṭākhyā mahārujāḥ॥
au36.10
yā padmakarṇikākārā piṭakā piṭakācitā।
sā viddhā vātapittābhyāṃ tābhyāmeva ca gardabhī॥
au36.11
maṇḍalā vipulotsannā sarāgapiṭakācitā॥
au36.12
kakṣyeti kakṣāsanneṣu prāyo deśeṣu sānilāt।
pittāt bhavanti piṭakāḥ sūkṣmā lājopamā ghanāḥ।
tādṛśī mahatītvekā gandhanāmeti kīrtitā॥
au36.13
gharmasvedaparīteṅge piṭakāḥ sarujo ghanāḥ।
rājikāvarṇasaṃsthānapramāṇā rājikāhvayāḥ॥
au36.14
doṣaiḥ pittolbaṇairmandairvisarpati visarpavat।
śopho'pākastanustāmro jvarakṛjjālagardabhaḥ॥
au36.15
malaiḥ pittolbaṇaiḥ sphoṭā jvariṇo māṃsadāraṇāḥ।
kakṣyābhāgeṣu jāyante yegnyābhāḥ sāgnirohiṇī।
pañcāhāt saptarātrādvā pakṣādvā hanti jīvitam॥
au35.16
triliṅgā piṭakā vṛttā jatrūrdhvamirivellikā॥
au36.17
vidārīkandakaṭhinā vidārī kakṣavaṅkṣaṇe॥
au36.18
medonilakaphairgranthiḥ snāyumāṃsasirāśrayaiḥ।
bhinno vasājyamadhvābhaṃ sravettatrolvaṇonilaḥ॥
au36.19
māṃmaṃ viśoṣya granthitāṃ śarkarāmupapādayet।
durgandhiṃ rudhiraṃ klinnaṃ nānāvarṇaṃ tato malāḥ।
tāṃ srāvayanti nicitāṃ vidyāttaccharkarārbudam॥
au36.20
pāṇipādatale sandhau jatrūrdhvaṃvopacīyate।
valmīkavacchanairgranthistadvatbahvaṇubhirmukhaiḥ।
rugdāhakaṇḍūkledāḍhyairvalmīkosau samastajaḥ॥
au36.21
śarkaronmathite pāde kṣate vā kaṇṭakādibhiḥ।
granthiḥkīlavadutsanno jāyate kadaraṃ tu tat॥
au36.22
vegasandhāraṇādvāyurapāno'pānasaṃśrayam।
aṇūkaroti bāhyāntarmārgamasya tataḥ śakṛt।
kṛcchrānnirgacchati vyādhirayaṃ ruddhagudo mataḥ॥
au36.23
kuryāt pittānilaṃ pākaṃ nakhamāṃse sarugjvaram।
cippamakṣatarogaṃ ca vidyādupanakhaṃ ca tam॥
au36.24
kṛṣṇobhighātādrūkṣaśca kharaśca kunakho nakhaḥ।
duṣṭakardamasaṃsparśāt kaṇḍūkledānvitāntarāḥ।
aṅgulyo'lasamityāhuḥ tilāmāṃstilakālakān॥
au36.25
kṛṣṇānavedanāṃstvaksthān maṣāṃstāneva connatān।
maṣebhyastūnnatatarān carmakīlān sitāsitān।
tathāvidho jatumaṇiḥ sarujo lohitastu saḥ॥
au36.26
kṛṣṇaṃ sitaṃ vā sahajaṃ maṇḍalaṃ lāñchanaṃ samam॥
au36.27
śokakrodhādikupitādvātapittānmukhe tanu।
śyāmalaṃ maṇḍalaṃ vyaṅgaṃ vaktrādanyatra nīlikā॥
au36.28
paruṣaṃ paruṣasparśaṃ vyaṅgaṃ śyāvaṃ ca mārutāt।
pittāttāmrāntamānīlaṃ śvetāntaṃ kaṇḍumatkaphāt।
raktādraktāntamātāmraṃ seṣaṃ cimicimāyate॥
au36.29
vāyunodīritaḥ śleṣmā tvacaṃ prāpya viśuṣyati।
tatastvagjāyate pāṇḍuḥ krameṇa ca vicetanā।
alpakaṇḍūravikledā sā prasuptiḥ prasuptitaḥ॥
au36.30
asamyagvamanodīrṇapittaśleṣmānnanigrahaiḥ।
maṇḍalānyatikaṇḍūni rāgavanti bahūni ca।
utkoṭhaḥ sonubandhastu koṭha ityabhidhīyate॥
au36.31
proktāḥ ṣaḍtriṃśadityete kṣudrarogā vibhāgaśaḥ।
yān vijñāya na sammuhyeccikitsāyāṃ cikitsakaḥ॥
iti ṣaṭtriṃśo'dhyāyaḥ॥
atha saptatriṃśo'dhyāyaḥ।
au37.1
athātaḥ kṣudrarogapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au37.2
ajagallikāmapakvāṃ jalaukobhirgrāhayet।
yavakṣāraśuktisaurāṣṭrīkalkaiśca lepayet॥
au37.3
yavaprakhyādīn pāṣāṇagardabhāntān svedayitvā suradārukuṣṭhamanaśśilālairlepayet॥
au37.4
pakvāṃstu sahājagallikayā vraṇavadupācaret।
au37.5
mukhadūṣikāṃ lodhratuvarikābhyāṃ vā pradihyāt।
vaṭapatranārikelaśuktibhyāṃ vā saindhavavacākṣibheṣajasiddhārthakairvā।
evamaśāntau chardayet।
lalāṭe ca sirāṃ vidhyet॥
au37.6
padmakaṇṭakeṣu nimbāmbuvāntaṃ nimbodakasiddhaṃ sarpiḥ sakṣaudraṃ pāyayet।
nimbāragvadhakaṣāyeṇa codvartanam॥
au37.7
vivṛtādīn jālagardabhāntanirivellikāṃ ca pittavisarpavaccikitset॥
au37.8
viśeṣato rājikāmapākaśarkarāmūrvākaṇṭakaśarkarābhiḥ kṣīrapiṣṭAabhirlepayet।
abhīkṣṇaṃ ca mṛjāśīlanam।
jālagardabhe dhātrīphalānyupayuñjīta॥
au37.9
agnirohiṇīmapi pratyākhyāya pittavisarpadupācaret pakvāṃ tu madhuravargasiddhena sarpiṣāṃ ropayet॥
au37.10
vidārikāṃ jalavāsinībhirgrāhayitvā bilvamūlanagavṛttikavarṣābhvajakarṇapalāśakalkena pralimpet।
anupaśāmyantīṃ tvabhyajya svedayitvā vimlāpayet।
pakvāṃ śastreṇa vidārya nimbatilapaṭolakalkena pracchādya badhnīyāt।
kṣīrivṛkṣakadarakhadirakaṣāyo vraṇaprakṣālanam।
śuddhāṃ madhurakaṣāyasaṃskṛtena tailena ropayet॥
au37.11
śarkarārbudaṃ medorbudavadupācaret॥
au37.12
balmīkaṃ hastasya pādasya copariṣṭānmarmaṇi vā jātaṃ pravṛddhamatibahucchidrāvṛtaṃ saśophaṃ ca varjayet॥
au37.13
atonyathā tu prāk kṛtaśuddheḥ śoṇitamapaharet।
saktupalalalavaṇaguḍūcyārevataśyāmādantīkulatthikāmūrlelaipayet॥
au37.14
pakve tu sarvāṃ gatiṃ duṣṭamāṃsāni ca śastreṇa samyakśodhayitvāgninā kṣāreṇa vā dahet॥
au37.15
suśuddhe tu vraṇe bhallātakamanaśśilālailākālānusāryagarucandanairnimbatailaṃ ropaṇārthaṃ śrapayet॥
au37.16
kadaraṃ śastreṇotkṛtya snehena dahet॥
au37.17
ruddhagude niruddhamaṇivaccikitsā॥
au37.18
cippaṃ śoṇitāvasekasaṃśodhanairupācaret।
vyapagatoṣmāṇañcainamuṣṇāmbunā pariṣicya yathāyogaṃ śastreṇa parikartyāpanayet॥
au37.19
tato rasāñjanarocanānepālītejohvākalkairamlapiṣṭaiḥ śodhayitvā kāleyakāgaruharidrārasāñjanasiddhenatailena ropayet।
madhurakaṣāyasiddhena vā।
alpāvaśiṣṭaṃ ca sarjarasacūrṇena pūrayet॥
au37.20
kunakhamapi praduṣṭamevamevopakramet॥
au37.21
alasetvamlakāñjikāvasiktau caraṇau nimbatilapaṭolīkāsīsarocanākalkenākalkenālepayet।
nidigdhikārasasiddhena sarṣapatailenābhyajya rocanākāsīsamanaśśilācūrṇaiḥ pratisārayet॥
au37.22
tilakālakān maṣāṃśca sūryakāntenāgninā vā dahet kṣāreṇa vā।
carmakaliṃ jatumaṇiṃ ca tadvacchastreṇotkṛtya॥
au37.23
lāñcchanavyaṅganīlikāsu yathāsannāṃ sirāṃ vidhyet।
kṣīrīvṛkṣavalkakalkaiśca kṣīrapiṣṭairlepayet।
balātibalāmadhukaharidrābhirvā।
madhukāgarupayasyākālīyakairvā।
taruṇakapitthatindukarajanībhirvā।
amlikāmūlena vā।
sūkaradaṃṣṭrayā vā madhughṛtayuktayā॥
au37.24
viśeṣeṇa vyaṅgeṣvasṛksrāvapūrvamarjunaparipoṭairlepaḥ।
kṣaudreṇa vā piṣṭā mañjiṣṭhā।
ajākṣīreṇavārdradāḍimatvak।
tenaiva vā bālāmalakaṃ gomūtreṇa saptāhaṃ sthitam।
dadhimaṇḍena vā kāleyakalodhrotpalakiñjalkam।
navanītena vā śvetāśvakhurajamaṣī॥
au37.25
tatrāpi vātajeṣu devadārudurālabhābṛhatīmañjiṣṭhāmūrvāpāmārgatrāyantītrāyamāṇāśukanasābalāvidārīyavabadarakulatthabilvotpalaśatāvarīdarbhamūlakvāthe śṛṅgīviḍaṅgagarbhaṃ ghṛtaṃ vipakvamadhobhaktaṃ pānamabhyaṅgaṃ nāvanaṃ ca sāyaṃ yojayet॥
au37.26
pralepaṃ ca nyagrodhadevadāruharītakīpūtīkarañjamadanaphalacūrṇairghṛtayuktaiḥ।
badaramajjākodravalājacūrṇena vā saghṛtena।
śvetacamarāsthitālapatrīstanyamadhughṛtairvā॥
au37.27
paitteṣu balāmadhukamāgadhikākṣīrakākolīsvaguptāphalakākamācītugāhvābhiḥ sapayaḥ sarpiḥ siddhaṃ pūrvavat prayojayet॥
au37.28
mṛdvīkāśvetapākīkharjūraparūṣakasauvīrabadaradvimedāpunarnavakaśerukāpravālavidrumamṛṇālairvā sakṣīraiḥ॥
au37.29
upasnigdhaṃ cainamikṣurasenobhayato virecayet॥
au37.30
kṛtarudhirāvasecanānetāṃśca vyaṅgān madhukasārivābalācandanalodhrotpalairghṛtayuktairālepayet।
prapauṇḍarīkamadhukapadmakanīlotpalasārivākadalīmūlapravālasuvarṇagairikairvā।
śītamadhuramannapānaṃ pravātamahaḥsvapnaṃ saumanasyaṃ ca seveta॥
au37.31
kaphajeṣu daśamūladevadāruharītakīśvadaṃṣṭrāmalakīkvāthe mustakuṣṭhaharidrāmaratarukalkaistadvat sādhitaṃ sarpistadvadevopayuñjīta॥
au37.32
tuttharocanālodhrapriyaṅgukāleyakaiḥ samadhughṛtairlepaḥ।
devadārusaralabalāśigrumūlairvā।
manaśśilātuttharasāñjanairvā।
mṛdunā vā kṣāreṇa daśamātrāḥ pralepaḥ॥
au37.33
raktajeṣu kṣīrasarpiḥsnigdhasya sirāṃ visrāvayet।
vamanavirecane ca pittavat kuryāt।
ālepaścāsya candanamadhukakalkena ghṛtavatā।
sarjarasanīlotpalaśaṅkhavetasakadalīmūlamūrvāmadhukakalkena vā॥
au37.34
prasuptau vātakuṣṭhoktakramo'nte cāgninā dāhaḥ॥
au37.35
utkoṭhe pittaśleṣmaharo vidhiḥ sakṣāralavaṇaṃ ca tailamabhyaṅgaḥ।
koṭhe kuṣṭhacikitsitamīkṣeta॥
॥iti saptatriṃśo'dhyāyaḥ॥
atha aṣṭatriṃśo'dhyāyaḥ।
asa38.1। athāto guhyarogavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au38.2
strīvyavāyanivṛttasya sahasā bhajatothavā।
doṣādhyuṣitasaṅkīrṇamalināṇurajaḥpathām॥
au38.3
anyayonimanicchantīmagamyāṃ navasūtikām।
tṛṣitaṃ spṛśatastoyaṃ ratānteṣvapi naiva vā॥
au38.4
vivardhayiṣayā tīkṣṇān pralepādīn prayacchataḥ।
muṣṭidantanakhotpīḍāviṣavacchūkapātanaiḥ॥
au38.5
veganigrahadīrghātikharaśaṣpavighaṭṭanaiḥ।
doṣā duṣṭā gatā guhyaṃ trayoviṃśatimāmayān॥
au38.6
janayantyupadaṃśādīn upadaṃśo'tra pañcadhā।
pṛthagdoṣaiḥ sarudhiraiḥ samastaiśca atra mārutāt।
meḍhraśopho rujaścitrāḥ stambhastvakparipoṭanam॥
au38.7
pakvodumbarasaṅkāśaṃ pittena śvayathurjvaraḥ॥
au38.8
śleṣmaṇā kaṭhinaḥ snigdhaḥ kaṇḍūmāñchītalo guruḥ॥
au38.9
śoṇitenāsitasphoṭasambhavosrasrutirjvaraḥ॥
au38.10
tīvrārugāśupacanaṃ daraṇaṃ kṛmisambhavaḥ॥
au38.11
yāpyo raktodbhavasteṣāṃ mṛtyave sannipātajaḥ॥
au38.12
jāyante kupitairdoṣairguhyāsṛkpiśitāśrayaiḥ।
antarbahirvā meḍhrasya kaṇḍūlā māṃsakīlakāḥ॥
au38.13
picchilāsrasravā yonau tadvacca chatrasannibhāḥ।
terśāṃsyupekṣayā ghnanti meḍhrapuṃstvabhagātarvam॥
au38.14
guhyasya bahirantarvā piṭakāḥ kapharaktajāḥ।
sarṣapāmānasaṃsthānā ghanāḥ sarṣapikāḥ smṛtāḥ॥
au38.15
piṭakā bahavo dīrghā dīryante madhyataśca yāḥ।
so'vamanthaḥ kaphāsṛgbhyāṃ vedanāromaharṣavān॥
au38.16
kumbhīkā raktapittotthā jāmbavāsthinibhāśujā॥
au38.17
alajīṃ mehavadvidyāt uttamāṃ raktapittajām।
piṭakāṃ māṣamudgābhām piṭakā piṭakācitā।
karṇikā puṣkarasyeva jñeyā puṣkariketi sā॥
au38.18
pāṇibhyāṃ bhṛśasaṃvyūḍhe saṃvyūḍhapiṭakā bhavet॥
au38.19
mṛditaṃ mṛditaṃ vastu saṃrabdhaṃ vātakopataḥ॥
au38.20
viṣamā kaṭhinā bhugnā vāyunāṣṭhīlikā smṛtā॥
au38.21
vimardanādiduṣṭena vāyunā carma meḍhrajam।
nivartate sarugdāhaṃ kvacit pākaṃ ca gacchati॥
au38.22
piṇḍitaṃ kuthitaṃ carma tatpralambamadhomaṇeḥ।
nivṛttasaṃjñaṃ sakaphaṃ kaṇḍūkāṭhinyavattu tat॥
au38.23
durūḍhaṃ sphuṭitaṃ carma nirdiṣṭamavapāṭikā॥
au38.24
vātena dūṣitaṃ carma maṇau saktaṃ ruṇaddhi cet।
sroto mūtraṃ tatobhyeti mandadhāramevadanam।
maṇervikāsarodhaśca sa niruddhamaṇirgadaḥ॥
au38.25
liṅgaṃ śūkairivākīrṇaṃ grathitākhyaṃ kaphodbhavam॥
au38.26
śūkadūṣitaraktotthā sparśahānistadāhvayā॥
au38.27
chidrairaṇumukhairyattu mehanaṃ sarvataścitam।
vātaśoṇitakopena taṃ vidyācchataponakam॥
au38.28
pittāsṛgbhyāṃ tvacaḥ pākastvakpāko jvaradāhavān॥
au38.29
māṃspākaḥ sarvajaḥ sarvavedano māṃsaśātanaḥ॥
au38.30
sarāgairasitaiḥ sphoṭairvedanābhiśca pīḍitam।
mehanaṃ vedanā cogrā taṃ vidyādasṛgarbudam॥
au38.31
māṃsārbudaṃ prāguditaṃ vidradhiśca tridoṣajaḥ॥
au38.32
kṛṣṇāni bhūtvā māṃsāni viśīryante samantataḥ।
pakvāni sannipātena tān vidyāttilakālakān॥
au38.33
māṃsotthamarbudaṃ pākaṃ vidradhiṃ tilakālakān।
caturo varjayedoṣāṃ śeṣān śīghramupācaret॥
au38.34
viṃśatirvyāpado yonerjāyante duṣṭabhojanāt।
viṣamasthāṅgaśayanabhṛśamaithunasevanaiḥ।
duṣṭārtavādapadravyairbījadoṣeṇa daivataḥ॥
au38.35
yonau kruddho'nilaḥ kuryādruktodāyāmasuptatāḥ।
pipīlikāsṛptimiva stambhaṃ karkaśatāṃ svanam॥
au38.36
phenilāruṇakṛṣṇālpatanurūkṣārtavasrutim।
bhraṃśaṃ vaṅkṣaṇapārśvādau vyathāṃ gulmaṃ krameṇa ca।
tāṃstāṃśca svān gadān vyāpadvātikī nāma sā smṛtā॥
au38.37
saivāticaraṇā śophasaṃyuktātivyavāyataḥ॥
au38.38
maithunādatibālāyāḥ pṛṣṭhajaṅghoruvaṅkṣaṇam।
rujan sandūṣayedyoniṃ vāyuḥ prākcaraṇeti saḥ॥
au38.39
vegodāvartanādyoniṃ prapīḍayati mārutaḥ।
sā phenilaṃ rajaḥ kṛcchrādudāvṛttaṃ vimuñcati॥
au38.40
iyaṃ vyāpadudāvṛttā jātaghnī tu yadānilaḥ।
jātaṃ jātaṃ sutaṃ hanti raukṣyādduṣṭārtavodbhavam॥
au38.41
atyāśitāyā viṣamaṃ sthitāyāḥ surate marut।
annenotpīḍito yoneḥ sthitaḥ srotasi vakrayet।
sāsthimāṃsaṃ mukhaṃ tīvrarujamantarmukhīti sā॥
au38.42
vātalāhārasevinyāṃ jananyāṃ kupitonilaḥ।
striyā yonimaṇudvārāṃ kuryāt sūcimukhīti sā॥
au38.43
vegarodhādṛtau vāyurduṣṭo viṇmūtrasaṅgraham।
karoti yoniśoṣaṃ ca śuṣkākhyā sātivedanā॥
au38.44
ṣaḍahāt saptarātrādvā śukraṃ garbhāśayānmarut।
vamet saruṅnīrujo vā yasyāṃ sā vāminī matā॥
au38.45
yonau vātopataptāyāṃ strīgarbhe bījadoṣataḥ।
nṛdveṣiṇyastanī ca syāt ṣaṇḍasaṃjñānupatramā॥
au38.46
duṣṭo viṣṭabhya yonyāsyaṃ garbhakoṣṭhaṃ ca mārutaḥ।
kurute vivṛtāṃ srastāṃ vātikīmiva duḥkhitām।
utsannamāṃsāṃ tāmāhurmahāyoniṃ mahārujam॥
au38.47
yathāsvairdūṣaṇairduṣṭaṃ pittaṃ yonisamāśritam।
karoti dāhapākoṣāpūtigandhajvarānvitām।
bhṛśoṣṇabhūrikuṇapanīlapītāsitārtavām॥
au38.48
sā vyāpat paittikī raktayonyākhyāsṛgatisruteḥ॥
au38.49
kaphobhiṣyandibhiḥ kruddhaḥ kuryādyonimavedanām।
śatilāṃ kaṇḍulāṃ pāṇḍu picchilāṃ tadvidhasrutim।
sā vyāpacchlaiṣmikī #
au38.50
vātapittābhyāṃ kṣīyate rajaḥ।
sadāhakārśyavaivarṇyaṃ yasyāṃ sā lohitakṣayā॥
au38.51
pittalāyā nṛsaṃvāse kṣavathūdgāradhāraṇāt।
pittayuktena marutā yonirbhavati dūṣitā॥
au38.52
śūnā sparśāsahā sarpirnīlapītāsravāhinī।
bastikukṣigurutvātisārārocakakāriṇī।
śreṇivaṅkṣaṇaruktodajvarakṛtsā pariplutā॥
au38.53
vātaśleṣmāmayavyāptā śvetapicchilavāhinī॥
au38.54
upaplutā smṛtā yoniḥ viplatākhyā tvadhāvanāt।
sañjātajantuḥ kaṇḍūlā kaṇḍvā cātiratipriyā॥
au38.55
akālavāhanādvāyuḥ śleṣmaraktavimūrcchitaḥ।
karṇikāṃ janayedyonau rajomārganirodhinīm॥
au38.56
sā karṇinī tribhirdoṣairyonigarbhāśayāśritaiḥ।
yathāsvopadravakarairvyāpat sā sānnipātikī॥
au38.57
iti yonigadā nārī yaiḥ śukraṃ na pratīcchati।
tato garbhaṃ na nṛhṇaṇāti rogāṃścāpnoti dāruṇān।
asṛgdarārśogulmādīnābādhāṃścānilādibhiḥ॥
॥iti aṣṭatriṃśo'dhyāyaḥ॥
atha ekonacatvāriṃśo'dhyāyaḥ।
au39.1
athāto guhyarogapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au39.2
upadaṃśeṣūtpannamātreṣu pākaparihārārthaṃ meḍhramadhye sirāṃ vidhyet।
ubhayataścāsya vidhivaddoṣānapaharedviśeṣato virecanena।
tadayogyasya tvatyucchritānāsthāpanena॥
au39.3
yathādoṣaṃ cālepasekādīnavirataṃ vidadhyāt।
evaṃ sadya eva ruktodaśopharāgasaṃrambhā nivartante॥
au39.4
pakveṣu tu tu śastramavacārayet।
saghṛtakṣaudraśarkareṇa tilakalkenālepayet।
api ca॥
au39.5
jambvāmrasumanonīpaśvetakāmbojikāṅkurān।
sallakībadarībilvapalāśatiniśodbhavāḥ॥
au39.6
tvacaḥ kṣīridrumāṇāṃ ca triphalāṃ ca pacejjale।
sa kvāthaḥ kṣālanaṃ tena pakvaṃ tailaṃ ca ropaṇam।
gojīviḍaṅgamadhukasarvagandhaiśca peṣitaiḥ॥
au39.7
tutthagaurikalodhrailāmanohvālarasāñjanaiḥ।
hareṇupuṣpakāsīsasaurāṣṭrīlavaṇottamaiḥ।
lepaḥ kṣaudradrutaiḥ sūkṣmairupadaṃśavraṇāpahaḥ॥
au39.8
dārvītvakśaṅkhatārkṣyotthalākṣāgokṣīraviḍrasaiḥ।
sakṣaudratailasarpirbhirlepaḥ śreṣṭho vraṇe'thavā।
lākṣādrākṣātasīkṣaudraiḥ kṣaudraśaileyatārkṣyajaiḥ॥
au39.9
kapāle triphalādagdhā saghṛtā ropaṇī param॥
au39.10
sāmānyaṃ sādhanamidaṃ vātikaṃ tu pralepayet।
apakvaṃ kuṣṭhayaṣṭyāhvasuradārupunarnavaiḥ॥
au39.11
snigdhoṣṇairlohasaralarāsnāpuṇḍrāhvasaṃyutaiḥ।
athavā niculairaṇḍabījagodhūmacikkasaiḥ॥
au39.12
gairikāñjanamañjiṣṭhāmadhukośīrapadmakaiḥ।
sacandanotpalaiḥ śītairghṛtāḍhyaiḥ pittasambhavam॥
au39.13
padmotpalamṛṇālairvā sasarjārjunavetasaiḥ।
secayecca ghṛtakṣīraśarkarekṣumadhūdakaiḥ॥
au39.14
dhavasālāśvakarṇājakarṇatvagbhiḥ kaphotthitam।
surāpiṣṭābhiruṣṇābhiḥ satailābhiḥ pralepayet॥
au39.15
rajanyativiṣāmustasaralāmaradārubhiḥ।
sapatrapāṭhāpattūrairathavā śleṣmasambhavam॥
au39.16
na ca yāti yathā pākaṃ prayateta tathā bhṛśam।
pakvaiḥ snāyusirāmāṃsaiḥ prāyo naśyati hi dhvajaḥ॥
au39.17
upadaṃśadvaye śiṣṭe pratyākhyāyācaret kriyām॥
au39.18
arśāṃsi yathāyogaṃ śuddhadehasya śastrakṣārāgnibhiḥ sādhayet।
upadaṃśoktā cātra rasakriyā lepaḥ॥
au39.19
sarṣapikāṃ vilikhya kaṣāyairavacūrṇayet।
taireva ca tailaṃ vraṇaropaṇaṃ kuryāt॥
au39.20
avamanthe jalaukaso yojayet।
pakvabhinnaṃ dhavatindukasallakīpataṅgasarjakṛtena tailena ropayet॥
au39.21
tadvat kumbhīkāmupacaret।
lodhratindukatriphalākṛtastu lepastailaṃ ca ropaṇam॥
au39.22
alajīṃ srutaraktāṃ kaṣāyairavacūrṇayet।
teṣveva ca tailaṃ vraṇaropaṇārthaṃ kurvīta॥
au39.23
uttamāṃ piṭakāṃ śastreṇa cchitvā kaṣāyacūrṇapradehairmadhumādbhirupācaret॥
au39.24
puṣkarikāsaṃvyūḍhāsparśahānitvakpākeṣu pittavisarpokto vidhiḥ॥
au39.25
mṛditaṃ koṣṇena balātailena pariṣecayet।
madhuradravyakalkaiśca sukhoṣṇairghṛtasnigdhairupanāhayet॥
au39.26
aṣṭhīlikāṃ jalaukobhirgrāhayet।
tathānupaśame śleṣmagranthimiva śastreṇoddharet॥
au39.27
nivṛttaṃ sarpiṣābhyajya svedayet।
svinnamupanāhayettrirātraṃ pañcarātraṃ vā sālvalena।
tato bhūyaḥ svedayitvā ghṛtenābhyajya śanaiḥ śanaiścarma samānayan maṇimavapīḍayet।
pīḍayitvā ca punarupanāhayet।
snigdhoṣṇaṃ cānnapānam॥
au39.28
avapāṭikāyāmapyayaṃ vidhiḥ॥
au39.29
niruddhamaṇau suvarṇādikṛtāṃ dārujāṃ vā jatusṛtāṃ nāḍīmubhayatodvārāṃ snehābhyaktāṃ srotasi praṇidhāya sūkaraśiṃśumārayorvasayāmajjñā vā pariṣecayet।
cakratailena vā।
vātaharasiddhena vā trivṛtena।
tṛtīye tṛtīye cāhani nāḍīṃ pīnatarāṃ vidadhyāt।
evamasya srotodvāraṃ vivardhayet snigdhaṃ cāhāraṃ bhojayet।
evamanupaśāntau śastreṇa sevanīṃ parihṛtya dārayitvā sadyaḥkṣatavadupācaret॥
au39.30
grathitaṃ nāḍīsvedena svedayitvā snigdhoṣṇairupanāhayet।
śataponakaṃ likhitvā kaṣāyacūrṇaiḥ sakṣaudrairlepayet।
vidāryādisiddhena ca tailena ropayet śarkarārbude raktavidradhivat sādhanam॥
au39.31
sarveṣu ca yathāsvamantaḥśuddhiṃ kaṣāyalepaghṛtatailarasakriyācūrṇaśodhanaropaṇān vidadhyāt॥
au39.32
yonivyāpadi tu vātikyāṃ lavaṇatailāktāṃ yoniṃ piṇḍanāḍīkumbhīprabhṛprabhṛtibhiḥ svedayet।
tataḥ sukhoṣṇāmbupariṣiktasarvagātrāṃ jāṅgalarasairbhojayet॥
au39.33
balādroṇadvayaniryūhe payasyāsālaparṇīmāgadhikāśatāvarīkākanāsāśrāvaṇīśarkarājīvanīyagarbhaṃ kṣīracaturguṇaṃ ghṛtatailāḍhakaṃ sādhayet tatpānāt sarvān vātapittavikārānapohati garbhajananaṃ ca॥
au39.34
śatāvarītriphalāguḍūcīkāśmaryamṛdvīkākāsamardakaparūṣakaharidrādvayasahacaraśukanāsāpunarnavaiḥ kārṣikairghṛtaprasthaḥ siddhaḥ pīto vātajān yonirogānapohati garbhajananaśca॥
au39.35
saindhavavacopakuñcikāpippalīvṛṣakayavakṣārājamodājājīsitopalācitrakacūrṇo madirālulitaḥ sarpiṣā saṃyāvīkṛtya bhakṣito yonipārśvabāstivedanārśogulmahṛdrogaharaḥ॥
au39.36
śūle vṛṣakarāsnāgokṣurakaśṛtaṃ payaḥ pibet।
vṛṣakamātuluṅgamūlamadayantikāsaindhavapippalīkṛṣṇajīrakakalkaṃ vā madyena।
tenaivacārjakamūlaṃ bilvayuktaṃ vā pippalī yuktaṃ vā।
sauvarcalopakuñcikāpippalīrvā madyenāvantisomena vā॥
au39.37
dantītriphalaguḍūcīkvāthaḥ sukhoṣṇo yoneḥ pariṣekaḥ॥
au39.38
kuṣṭhatagaradevadāruvārtākinīsaindhavaiḥ sādhitaṃ tailaṃ picunā dhārayet॥
au39.39
rāsnāmālatīcchinnaruhāmadhukabalāvyāghrīdevadārucitrakayūthikāmūlaiḥ karṣāṃśaistailaprasthaḥ samūtro dviguṇapayasā vipakvaḥ picunā praṇīto'nilārtiharaḥ॥
au39.40
bastikarma cābhīṣṇaṃ svedaṃ ca prayojayedviśeṣato vātaharaiḥ sukumārabalātailaśirīṣatailaiḥ śatapākasahasra pākaiścānuvāsanamuttarabastiṃ ca।
eṣa kramo viśeṣeṇa yonervedanākārkaśyastambhasraṃsasparśāhānighnaśca॥
au39.41
aticaraṇādiṣu sarvāsvanilajāsvayameva kramaḥ॥
au39.42
dhārayeccāticaraṇāya yavagodhūmakiṇvakuṣṭhaśatapuṣpāśryāhvīprayaḍgubalākhukarṇīkalkakṛtāmutkārikām॥
au39.43
prākcaraṇāśuṣkāviplutākarṇinīṣutailamuttarabastiṃ dadyāt॥
au39.44
dhārayecca viplutāyāṃ gomatsyānyatarapittenaikaviṃśatikṛtvo bhāvitān kṣaumanaktakān kiṇvaṃ vā mākṣikayuktamevamasyāḥ srotāṃsi viśudhyanti kaṇḍūkledaśophāśca nivartante॥
au39.45
karṇinyāṃ tu kuṣṭhārkapallavapippalīsaindhavairbastamūtrapiṣṭairvartiṃ kṛtvā dhārayet।
śleṣmaharaṃ ca sarvaṃ kuryāt॥
au39.46
udāvṛttāyāmānūpamāṃsarasāḥ kṣīraṃ svedo daśamūlatrivṛtākvāthakalkāsiddhaśca snehaḥ pānānuvāsanottarabastiṣu।
yonisraṃse ca mahāyoniprabhṛtiṣveṣa eva vidhiḥ॥
au39.47
jātaghnīraktayoniraktakṣayāsu kuṭAjakāśmaryakvāthasiddhaṃ sarpiruttarabastau dadyāt।
athavā mṛgājāvivarāharudhirāmladadhimadhughṛtānīti।
bhavati cātra॥
au39.48
snehana svedabastyādi vātalāsvanilāpaham।
kārayedraktapittaghnaṃ śītaṃ pittakṛtāsu ca॥
au39.49
śleṣmalāsu ca rūkṣoṣṇaṃ karma kuryādyathāyatham।
sannipāte vimiśraṃ tu saṃsṛṣṭāsu ca kārayet॥
au39.50
snigdhasvinnāṃ tathā yoniṃ duḥsthitāṃ sthāpayet samām।
pāṇinā namayet jihmāṃ saṃvṛtāṃ prathayet punaḥ॥
au39.51
praveśayennissṛtāṃ ca vivṛtāṃ parivartayet।
sthānāpavṛttā yonirhi śalyabhūtā striyā matā॥
au39.52
sarvāṃ vyāpannayoniṃ ca karmabhirvamanādibhiḥ।
mṛdubhiḥ pañcabhirnārīṃ snigdhasvinnāmupācaret॥
au39.53
sarvataḥ suviśuddhāyāḥ śeṣaṃ karma vidhīyate।
bastyabhyaṅgaparīṣekapralepapicudhāraṇam॥
au39.54
hiṃsrākalkaṃ samīrārtau koṣṇamabhyajya dhārayet।
pañcavalkasya pittārtau śyāmādīnāṃ kaphāturā॥
au39.55
vāminyāplutayoścaiva svedayitvā prayojayet।
tarpaṇaṃ snehapicubhirbhojanaṃ cānilāpaham॥
au39.56
sallakījiṅgiṇījambūdhavatvakpañcavalkalaiḥ।
kaṣāyaiḥ sādhitāt snehāt paryupaplutayoḥ picum॥
au39.57
kulīrasūkaravasā sarpirbhirmadhuraiḥ śṛtaiḥ।
pūrayitvā mahāyoniṃ badhnīyāt kṣaumanaktakaiḥ॥
au39.58
prasrastāṃ sarpiṣābhyajya kṣīrasvinnāṃ praveśayet।
badhnīyādveśavārasya piṇḍenāmūtrakālataḥ॥
au39.59
yacca vātavikārāṇāṃ karmoktaṃ tacca kārayet।
sarvavyāpatsu matimānmahāyonyāṃ viśeṣataḥ॥
au39.60
nahi vātādṛte yonirvanitānāṃ praduṣyati।
ato jitvā tamanyasya kuryāddoṣasya bheṣajam॥
au39.61
pittalānāṃ tu yonīnāṃ sekābhyaṅgapicukriyāḥ।
śītāḥ pittajitaḥ kāryāḥ snehanārthaṃ ghṛtāni ca॥
au39.62
śatāvarīmūlatulācatuṣkāt kṣuṇṇapīḍitāt।
rasena kṣīratulyena pācayeta ghṛtāḍhakam॥
au39.63
jīvanīyaiḥ śatāvaryā mṛdvīkābhiḥ parūṣakaiḥ।
piṣṭaiḥ priyālaiścākṣāṃśairmadhukārddhapalānvitaiḥ॥
au39.64
siddhaśīte tu madhunaḥ pippalyāśca palāṣṭakam।
śarkarāyā daśapalaṃ kṣipellihyāt picuṃ tataḥ॥
au39.65
yonyasṛkśukradoṣaghnaṃ vṛṣyaṃ puṃsavanaṃ param।
kṣataṃ kṣayamasṛkpittaṃ kāsaṃ śvāsaṃ halīmakam॥
au39.66
kāmilāṃ vātarudhiraṃ visarpaṃ hṛcchirograham।
apasmārārditāyāmamadonmādāṃśca nāśayet॥
au39.67
evameva payassarpirjīvanīyopasādhitam।
garbhadaṃ pittajānāṃ ca rogāṇāṃ paramaṃ hitam॥
au39.68
raktayonyāmasṛgvarṇairanubandhamavekṣya ca।
yathādoṣodayaṃ yuñjyādraktasthāpanamauṣadham॥
au39.69
tilacūrṇaṃ dadhi ghṛtaṃ phāṇitaṃ saukarī vasā।
kṣaudrayuktaṃ jayet pītaṃ vātottaramasṛgdaram॥
au39.70
varāhasya raso medhyaḥ sakaulatthaśca tadguṇaḥ।
patrakalko ghṛte bhṛṣṭo rājādanakapitthayoḥ।
śarkarākṣaudrayaṣṭyāhvanāgaraiśca yutaṃ dadhi॥
au39.71
payasyotpalaśālūkabisakālīyavārijam।
sapayaśśarkarākṣaudraṃ rakte pittottare pibet॥
au39.72
taṇḍulīyakamūlaṃ vā sakṣaudraṃ taṇḍulāmbhasā।
satārkṣyaśailaṃ lākṣāṃ vā chāgena payasā pibet।
vāsāghṛtaṃ mahātiktaṃ raktapittahitañca yat॥
au39.73
madhukaṃ triphalāṃ lodhraṃ mustaṃ saurāṣṭrikāṃ madhu।
madyairnimaguḍūcyau ca kaphaje'sṛgdare pibet॥
au39.74
pāṭhāṃ jambvāmrayorasthi śilodbhedaṃ rasāñjanam।
ambaṣṭhāṃ śālmalīpicchāṃ samaṅgāṃ vatsakatvacam॥
au39.75
bālhīkabilvātiviṣālodhratoyadagairikam।
śuṇṭhīmadhūkamācīkaraktacandanakaṭphalam॥
au39.76
kaṭvaṅgavatsakānantādhātakīmadhukārjunam।
puṣye gṛhītvā sañcūrṇya sakṣaudraṃ taṇḍulāmbunā॥
au39.77
pibedarśasvatīsāre raktaṃ yaccopaveśyate।
doṣā jantukṛtā ye ca bālānāṃ tāṃśca nāśayet॥
au39.78
yonidoṣaṃ rajodoṣaṃ śyāvaśvetāruṇāsitam।
cūrṇaṃ puṣyānugaṃ nāma hitamātreyapūjitam॥
au39.79
sarveṣu garbhasrāvoktaṃ pradareṣu praśasyate॥
au39.80
raktakṣayāyāṃ kṣīraṃ ca jīvanīyaśṛtaṃ pibet॥
au39.81
yonyāṃ balāsaduṣṭāyāṃ vartiḥ saṃśodhane hitā।
vārāhe bahuśaḥ pitte bhāvitairnaktakaiḥ kṛtā॥
au39.82
bhāvitaṃ payasārkasya māṣacūrṇaṃ sasaindhavam।
vartiḥ kṛtā kṣaṇaṃ dhāryā sektavyānusukhāmbunā॥
au39.83
pippalīmāṣamaricaśatāhvākuṣṭhasaindhavaiḥ।
pradeśinyaṅgulītulyā vartiryoniviśodhanī॥
au39.84
udumbaraśalāṭūnāṃ droṇaṃ droṇembhasaḥ pacet।
sapañcavalkatilakamālatīnimbapallave॥
au39.85
niśāsthite jale tasmiṃstailaprasthaṃ vipācayet।
palāśaśālmalīlākṣādhavaniryāsavalkalaiḥ॥
au39.86
piṣṭairyuktaṃ tataḥsnehapicuṃ yonau nidhāpayet।
saśakraraiḥ kaṣāyaiśca śītaiḥ kurvīta secanam॥
au39.87
picchilā vivṛtā yoniściraduṣṭā tu dāruṇā।
saptāhācchudhyati kṣipramapatyaṃ ca samaśnute॥
au39.88
udumbarasya dugdhena ṣaṭkṛtvo bhāvitāttilāt।
tailaṃ kvāthena tasyaiva kāryaṃ dhāryaṃ ca pūrvavat॥
au39.89
dhātakyāmalakīpatrasrotojamadhukotpalaiḥ।
jambvāmrasārakāsīsalodhrakaṭphalatindukaiḥ॥
au39.90
saurāṣṭrikādāḍimatvagudumbaraśalāṭubhiḥ।
akṣamātrairajāmūtre kṣīre ca dviguṇe pacet॥
au39.91
tailaprasthaṃ tadabhyaṅgapicubastiṣu yojayet।
śūnottānonnatā stabdhā picchilā srāviṇī tathā।
viplutopaplutā yoniḥ sidhyet sasphoṭaśūlinī॥
au39.92
arkanimbāmrakośāmrabilvabūkadhavodbavaiḥ। karīrajiṅgiṇīnambūkarañjārjunaśigrujaiḥ॥
au39.93
palāśasidhrakotthaiśca kaṣāyairdhāvanaṃ param।
śuktasīdhumadhūnmiśrairyoneḥ srāvanivāraṇam॥
au39.94
kuryāt satakragomūtraśuktairvā triphalārasaiḥ॥
au39.95
yavānnamabhayāriṣṭaṃ sīdhu tailaṃ ca śīlayet।
pippalyayorajaḥpathyāprayogāṃścasamākṣikān॥
au39.96
rohītakajaṭākalkaṃ pāṇḍure'sṛgdare pibet।
dhātrīmajjñothavā kalkaṃ sitāmākṣikasaṃyutam॥
au39.97
madhunāmalakīcūrṇaṃ rasaṃ vā prāśayet site।
salodhravalkena vaṭatvakkaṣāyeṇa dhāvayet॥
au39.98
āsrāve kṣaumapaṭṭān vā bhāvitāṃstena dhārayet।
plakṣatvakcūrṇapiṇḍaṃ vā dhārayenmadhunā kṛtam॥
au39.99
yonyā snehāktayā lodhrapriyaṅgumadhukasya vā।
dhāryā madhukṛtā vartiḥ kaṣāyāṇāṃ ca bhūriśaḥ॥
au39.100
srāvacchedārthamabhyaktāṃ dhūpayedvā dhṛtāplutaiḥ।
saralāgugguluyavaiḥ satailaiḥ kaṭumatsyakaiḥ॥
au39.101
kāsīsaṃ triphalā kāṅkṣī sāmrajambvasthi ghātakī।
paicchilye kṣaudrasaṃyuktaścūrṇo vaiśadyakārakaḥ॥
au39.102
palāśadhātakījambūsamaṅgāmocasarjajaḥ।
durgandhe picchile klede stambhanaścūrṇa iṣyate।
āragvadhādivargasya kaṣāyaḥ pariṣecanam॥
au39.103
stabdhānāṃ karkaśānāṃ ca kāryaṃ mādarvakārakam।
dhāraṇaṃ veśavārasya kṛsarā pāyasasya vā॥
au39.104
durgandhānāṃ kaṣāyaḥ syāttailaṃ vā kalka eva vā।
cūrṇo vā sarvagandhānāṃ pūtigandhāpakarṣaṇaḥ॥
au39.105
śleṣmalānāṃ kaṭuprāyāḥ samūtrā bastayo hitāḥ।
pitte samadhukakṣīrā vāte tailāmlasaṃyutāḥ।
sannipātasamutthāyāḥ karma sādhāraṇaṃ hitam॥
au39.106
evaṃ yoniṣu śuddhāsu garbhaṃ vindanti yoṣitaḥ।
aduṣṭe prākṛte bīje bījopakramaṇe sati॥
au39.107
pañcakarmaviśuddhasya puruṣasyāpi cendriyam।
parīkṣya varṇairdoṣāṇāṃ duṣṭaṃ tadghnairupācaret॥
au39.108
mañjiṣṭhākuṣṭhatagaratriphalāśarkarāvacāḥ।
dve niśe madhukaṃ medā dīpyakaḥ kaṭurohiṇī॥
au39.109
payasyā hiṅgukākolī vājigandhā śatāvarī।
piṣṭvākṣāṃśaṃ ghṛtaprasthaṃ pacet kṣīracaturguṇam॥
au39.110
yoniśukrapradoṣeṣu tatsarveṣu praśasyate।
āyuṣyaṃ pauṣṭikaṃ medhyaṃ dhanyaṃ puṃsavanaṃ param॥
au39.111
phalasarpiriti khyātaṃ puṣpe pītaṃ phalāya yat।
mriyamāṇaprajānāṃ ca garbhiṇīnāṃ ca pūjitam।
etatparaṃ ca bālānāṃ grahaghnaṃ dehavarddhanam॥
ekonacatvāriṃśo'dhyāyaḥ।
॥iti śalyatantraṃ nāma pañcamamaṅgaṃ samāptam॥

atha catvāriṃśo'dhyāyaḥ।
au40.1
athāto viṣapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au40.2
purā khalvamṛtārthaṃ surāsuraiḥ salilanidhervimathyamānāt krodha iva rūpavān satvaṃ samudvabhūva kṛṣṇamanalanayanamūrdhvapradīptakeśaṃ daṃṣṭrākarālaṃ bhairavārāvarūpam।
taddarśanādeva yato devadānavāśca viṣaṇṇāstasmāttadviṣasaṃjñāmavāpa॥
au40.3
tat sahasaiva sarvabhūtāni nirdagdhukāmamupayogaviśeṣairviṣamamṛtatāṃ vinayamāno brahmānunīyauṣadhiṣu nyastavān॥
au40.4
tatastat sthāvarāsu mūrtiṣvadhivasanāt sthāvaramityucyate॥
au40.5
jaṅgamaṃ punaḥ pṛthivyā bhārāvatārārthamuragādirūpeṇa viṣṇurnirmame॥
au40.6
tayoḥ sthāvaraṃ mūlapatrapuṣpaphalatvaksāraniryāsakṣīradhātukandabhedāddaśādhiṣṭhānam॥
au40.7
tatra mūlaviṣāṇi klītanakāśvamārakaguñjāsugandhakagargakakarkarakaraghāṭakādīni।
patraviṣaṃ kālapatrikā lambā varadakarambhārkādīnām।
puṣpaviṣaṃ vallīreṇukakarambha mahākarambhādīnām।
phalaṃ kumudvatīreṇukākarambhamahākarambhamadanakatuvarakādīnām।
tvaksāraniryāsāḥ karakakaraghāṭakakarambhamahākarambhanārācakādīnām।
kṣīraṃ kumudvatī dantī snuhyarkajālinī vyālādīnām।
dhātavo haritālaphenāśmabhasmaraktaprabhṛtayaḥ।
kandajāni tu hālāhalakālakūṭavatsanābhaśṛṅgīsāṣarpajālakakardamakavairāṭakamustakamuṣkakasāktukakrauñcakavālakamahāviṣapuṇḍarīkagālavamūlakamarkaṭakarkaṭakakaravīrakendrāyudhasaṅkocakalāṅgalakatailapeya kuśapuṣpake tu puṣpakarohiṣāñjanābhakādīni॥
au40.8
tatra mūlaviṣairupayuktairudveṣṭanapralāpamohāḥ prajāyante।
patraviṣairjṛmbhodveṣṭanaśvāsāḥ।
puṣpaviṣaiśchardyādhmānamohāḥ।
phalaviṣairdāhamuṣkaśophau।
tvaksāraniryāsaviṣaiḥ prasekāsyadaurgandhyapāruṣyaśirovedanāḥ।
kṣīraviṣairjihvāgauravaṃ śakṛtbhedaśca।
dhātuviṣaistāludāhamūrcchāhṛdayapīḍāḥ।
sarvameva ca sthāvaraṃ jvarahidhmādantaharṣahanustambhagalagrahaphenavamanāruciśvāsamūrcchāḥ karoti viśeṣeṇa kandajam।
taddhyatitīkṣṇatvādāśukāritaram।
itarattu prāyaḥ kālāntaraprāṇaharam॥
au40.9
sarvamapi caitanmaulamityucyate mūlāśrayatvāt patrādīnām॥
au40.10
jaṅgamasya tvāśrayāḥ ṣodaśa।
dṛṣṭiniśvāsasparśadaṃṣṭrāmukhanakhāsthimūtrapurīṣaśukrārtavalālāśūkapittaśoṇitaśavāni।
tāni punaḥ sarpakīṭakaṇabhādyāśritāni।
tatkṛtānyathāsvamāmayān sādhanaṃ cottaratra vakṣyati॥
au40.11
sarvaṃ ca prāyaśo jaṅgamaṃ nidrātandrāklamadāharomaharṣaśophapākātisārān karoti॥
au40.12
dvividhamapicaitadviṣaṃ tīkṣṇoṣṇarūkṣaviśadasūkṣmavyavāyyāśukārivikāśilaghvavyaktarasatvairdaśabhirguṇairyuktamapāki ca॥
au40.13
tatra taikṣṇyauṣṇyāt pittaṃ raktaṃ ca prakopayati।
raukṣyādvāyum।
vaiśadyādasaktavegaṃ prasarati।
saukṣmyādvyavāyitvācca doṣadhātumalādīn samastān śarīrāvayavānanupraviśati।
āśukāritvādāśu vyāpādayati।
vikāśitvānmarmacchedena matiṃ vyāmohayati।
lāghavāddurnirharamavyaktarasatvācchleṣmaprakopaṇamannarasāṃśca sarvānanuvartate।
ata eva ca prayatnenānnāni viṣato rakṣedityuktam।
apākitvājjarāṃ no yāti।
tenābhyavahṛtamavaśyaṃ mārayati।
mantrauṣadhabalena copaśamitamapi pratyayamāsādya punaḥ prakṛpyatīti।
bhavati cātra॥
au40.14
sthāvaraṃ jaṅgamaṃ ceti viṣaṃ proktamakṛtrimam॥
au40.15
kṛtrimaṃ garasaṃjñaṃ tu kriyate vividhauṣadhaiḥ।
hanti yogavaśenāśu cirācciratarācca tat।
śophapāṇḍūdaronmādadurnāmādīnkaroti vā॥
au40.16
api caitadviṣaṃ sarvaṃ tīkṣṇādyairanvitaṃ guṇaiḥ।
vātapittottaraṃ nṝṇāṃ sadyo harati jīvitam॥
au40.17
viṣaṃ hi dehaṃ samprāpya prāgdūṣayati śoṇitam।
kaphapittānilāṃścānu samadoṣaṃ sahāśayān।
tato hṛdayamāsthāya dehocchedāya kalpate॥
au40.18
śarīraṃ dūṣite rakte sarvaṃ cimicimāyate।
koṭhaḥ samaṇḍalaḥ svedo romaharṣaśca jāyate॥
au40.19
kṣudrakīṭā ivāṅgeṣu visarpantīti manyate।
vināmayati gātrāṇi jṛmbhate śiśirapriyaḥ॥
au40.20
vyāpinastasya duṣṭasya drutasya viṣatejasā।
vātādayo vaśaṃ yānti balinopyabalā iva॥
au40.21
viṣaṃ yaddoṣabhūyiṣṭhaṃ taṃ doṣaṃ prāk prapadyate।
āśaye yasya yasyaiva tatastadavatiṣṭhate।
tajjān vikārān kurute yān sarveṣūpadekṣyati॥
au40.22
vātāśayasthaṃ kurute tathā śleṣmāmayānapi।
pittaśleṣmāśayagataṃ tadvat pittakaphodbhavān॥
au40.23
tatrāpi cottamāṅgasthe sakoṭhaṃ śūyate śiraḥ।
viśeṣādakṣikūṭauṣṭhanāsāsyaṃ hṛṣṭadantatā।
tālśoṣo rujā mūrdhni vaktre cimicimāyanam॥
au40.24
artheṣu cakṣurādīnāmapravṛttirhanugrahaḥ।
ityanyāpi ca viṣaṃ sthitamaṅge'bhilakṣayet॥
au40.25
vyāpyaivaṃ sakalaṃ dehamuparudhya ca vāhinīḥ।
viṣaṃ viṣamiva kṣipraṃ prāṇānasya nirasyati॥
au40.26
pītaṃ mṛtasya hṛdaye jagdhadigdhābhividdhayoḥ।
daṃśe tiṣṭhati bhūyiṣṭhaṃ sarvataḥ piṇḍitaṃ viṣam।
nādyādato viśeṣeṇa teṣāṃ māṃsaṃ tadāśrayam॥
au40.27
yathāsvaṃ bhakṣite pīḍā yathāsvaṃ ca kriyākramaḥ॥
au40.28
sapta vegān viṣasyāhuraṣṭāvitipunarvasuḥ॥(cṛ.ṣṣ 5.4.39,Cṣ 6.23.7)
au40.29
duṣyati prathame vege rasaścharddiprasekakṛt।
dvitīyesraṃ cimicimājṛmbhāvepathukāri tat॥
au40.30
tṛtīye piśitaṃ kaṇḍūkoṭhamaṇḍalaśophadam।
doṣāścāścaturthe teṣu syuryathāyathamupadravāḥ॥
au40.31
pañcame darśanabhrāntiḥ ṣaṣṭhe hidhmāsamudbhavaḥ।
saptame skandhabhaṅgosya jāyate mṛtyuraṣṭame॥
au40.32
duṣyati prathame raktaṃ dvitīye śvayathūdbhavaḥ।
tṛtīyeṅge cimicimā caturthe jvaramūrcchanā॥
au40.33
pañcame pāṇḍujihvāsya śoṣaḥ ṣaṣṭhe hṛdi vyathā।
saptame maraṇaṃ vega iti gagnajito matam॥
au40.34
mūrcchā hṛdi paraṃ pīḍā śirorugapatantrakaḥ।
hidhmā ca dāruṇo marmacchedo jīvitasaṃśayaḥ।
sapteti vegā mūrcchādyā videhapatinā smṛtāḥ॥
au40.35
raktamāṃsavasāsnāyu tathāsthyādyāstrayaḥ kramāt।
āśrayāḥ sapta saptānāmityālambāyano'bravīt॥
au40.36
vegān dhanvantaristadvat sarpadaṣṭasya manyate।
snāvavarjaṃ tu tatsthāne doṣānicchati koṣṭhagān॥
au40.37
dhātvantareṣu yāḥ sapta kalāḥ pūrvaṃ prakīrttitāḥ।
atītya tāsāmekaikāṃ vegaṃ prakurute viṣam॥
au40.38
tatkālakalpaṃ kālena kalāmabhyeti yāvatā।
ūhyamānaṃ samīreṇa tāvadvegāntaraṃ smṛtam॥
au40.39
muninā yena yattūktaṃ tatsarvamiha darśitam॥
au40.40
jīrṇaṃ viṣaghnauṣadhibhirhataṃ vā davāgnivātātapaśoṣitaṃ vā।
svabhāvato vā na guṇaiḥ suyuktaṃ dūṣīviṣākhyāṃ viṣamabhyupaiti॥
au40.41
vīryālpabhāvādavibhāvyametat।
kaphāvṛtaṃ varṣagaṇānubandhi॥
au40.42
tenādirto bhinnapurīṣavarṇo duṣṭāsrarogī tṛḍarocakārtaḥ।
mūrcchan vaman gadgadavāgvimuhyan bhavecca dūṣyodaraliṅgajuṣṭaḥ॥
au40.43
āmāśayasthe kaphavātarogī pittāśasthe'nilapittarogī।
bhavennaro dhvasthīśaroruhāṅgo vilūnapakṣaḥ sa yathā vihaṅgaḥ।
sthitaṃ rasādiṣvathavā vicitrān।
karoti dhātuprabhavānvikārān॥
au40.44
prāgvātājīrṇaśītābhradivāsvapnāhitāśanaiḥ।
duṣṭaṃ dūṣayate dhātūnato dūṣīviṣaṃ smṛtam॥
au40.45
sthāvarasyopayuktasya pūrve vege'tha jāyate।
jihvāyāḥ śyāvatā stambho mūrcchā trāsaḥ klamo vamiḥ॥
au40.46
dvitīye vepathuḥ svedo kaṇṭhe ca vedanāḥ।
viṣaṃ cāmāśayaṃ prāptaṃ kurute hṛdi vedanām॥
au40.47
tāluśoṣastṛtīye tu śūlaṃ cāmāśaye bhṛśam।
durbale harite śūne jāyete cāsya locane॥
au40.48
pakvāśayagate todahidhmākāsāntrakūjanam।
caturthe jāyate vege śirasaścātigauravam॥
au40.49
kaphapraseko vaivarṇyaṃ parvabhedaśca pañcame।
sarvadoṣaprakopaśca pakvādhāne ca vedanā॥
au40.50
ṣaṣṭhe saṃjñāpraṇāśaśca subhṛśaṃ cātisāryate।
skandhapṛṣṭhakaṭībhaṅgo bhavenmṛtyuśca saptame॥
au40.51
prathame viṣavegetha vāntaṃ śītāmbusecitam।
sarpirmadhubhyāṃ saṃyuktamagadaṃ pāyayeddrutam॥
au40.52
dvitīye pūrvavadvāntaṃ viriktaṃ cānu pāyayet।
tṛtīye'gadapānaṃ ca hitaṃ nasyaṃ tathāñjanam॥
au40.53
caturthe snehasaṃyuktamagadaṃ pratibhojayet।
pañcame madhukakvāthamākṣikābhyāṃ yutaṃ hitam॥
au40.54
ṣaṣṭhe'tisāravat siddhiravapīḍastu saptame।
mūrdhni kākapadaṃ kṛtvā sāsṛgvā piśitaṃ kṣipet॥
au40.55
kośātakyagnikaḥ pāṭhā sūryavalyamṛtābhayāḥ।
śeluḥ śirīṣaḥ kiṇihī haridre kṣudrasāhvayā।
punarnave trikaṭukaṃ bṛhatyau sārive bale॥
au40.56
eṣāṃ yavāgūṃ niryūhe śītāṃ saghṛtamākṣikām।
yuñjyādvegāntare sarvaviṣaghnīṃ kṛtakarmaṇaḥ॥
au40.57
tadvanmadhūkamadhukapadmakesaracandanaiḥ॥
au40.58
agadān vakṣyate cātaḥ siddhān pūrvarṣinirmitān।
sarveṣu sarvāvastheṣu ye viṣeṣu paraṃ hitāḥ॥
au40.59
candanaṃ kuṅkumaṃ kuṣṭhaṃ kāṅkṣī lākṣā priyaṅgavaḥ।
mustasthauṇeyaśaileyarocanāmadanaplavam॥
au40.60
śroveṣṭakīvaḍaiṅgalāviśālālamanaśśilāḥ।
surasaprasavaspṛkkārajanīdvayavālakam॥
au40.61
hiṅgusiddhārthakāḥ padmacāriṇī padmakesaram।
jātyāḥpuṣpaṃ pravālaśca puṣpamarkaśirīṣayoḥ॥
au40.62
dvirodhrabṛhatī kauntī madhukaṃ gandhanākulī।
mudgaparṇīkaṇāśyāmā dhyāmakaṃ naladaṃ natam॥
au40.63
sinduvārakaśamyākadevadārumayūrakam।
puṣye samāhṛtaiḥ piṣṭairyojyastairagadottamaḥ॥
au40.64
sañjīvanaḥprāgamṛtādvihito'yaṃ svayambhuvā।
pānanasyāñjanāghrāṇadhūmālepanadhāraṇaiḥ॥
au40.65
jīvano viṣasuptānāṃ rājadvāre jayāvahaḥ।
dhanyo dhānyadhanāyuḥśrīkṣemapuṣṭisukhapradaḥ॥
au40.66
gṛhe sthito viṣālakṣmīmantrajvaragaragrahān।
kṛtyākārmaṇakākhordavyālajantusarīsṛpān॥
au40.67
svapnopaghātaduḥsvapnatoyāgniriputaskarān।
nihantyakālamaraṇamarakāśanivigrahān॥
au40.68
candanaṃ vālakaṃ mustaṃ dhyāmakaṃ kaṭukā natam।
dāḍimaṃ kuṅkumaṃ śuṇṭhī kapitthaṃ vatsakātphalam॥
au40.69
karañjabījaṃ maricamutpalaṃ kamalaṃ dalam।
nalamūlamapāmārgaṃ karavīrakamañjanam॥
au40.70
lākṣāmālatyahicchatranāgapuṣpāmlavetasam।
viśālārocanāśyāmā śaṅkhapuṣpīpriyaṅgukā॥
au40.71
ajājī sārivākuṣṭhamajamojaḥ kuraṇḍakaḥ।
vayasthā sinduvārailā kāyasthā cāraṭī vacā॥
au40.72
karkaṭī pūtanā keśī śvetā ca girikarṇikā।
golomī siṃhalomī ca varṣābhūrgajapippalī।
agado yāpanākhyoyaṃ pūrveṇa sadṛśo guṇaiḥ॥
au40.73
śrīveṣṭakaṃ haridre dve kovidāraṃ manaḥśilām।
pippalīṃ pāṭalīṃ padmāṃ śvetāṃ ca girikarṇikām।
mañjiṣṭhāṃ bṛhatīṃ vakraṃ yaṣṭī maricakesaram॥
au40.74
phalīnīṃ kiṇihīṃ ceti gavāṃ pittena bhāvayet।
sūryodayo hanti viṣaṃ tamaḥ sūryodayo yathā॥
au40.75
nimbapatraṃ gṛhāddhūmaṃ phāṇitaṃ bṛhatīphalam।
gopittayuktamagadaḥ paramaṃ mṛtajīvanaḥ॥
au40.76
gopittakuṣṭhasurasaṃ madhukadviniśaṃ tathā।
viśālārajanīkuṣṭhaśvapittavyoṣatumburu॥
au40.77
vacāśirīṣapañcāṅgī mṛtasañjīvano gadaḥ।
pañcāṅgāni śirīṣasya śvapittaṃ ca varo'gadaḥ॥
au40.78
priyaṅgu tagaraṃ lākṣā mañjiṣṭhā madhukaṃ madhu।
haridrācetyayaṃ śreṣṭhaḥ kauṭilyadayito'gadaḥ॥
au40.79
visaṃjñānāṃ viṣairghoraiḥ prahāarairnaṣṭacetasām।
udbandhānāṃ jalaughe ca mṛtānāṃ cetanāvahaḥ॥
au40.80
śirīṣaphalakākāṇḍasurasāgrapunarnavaiḥ।
kakṣyāvāyasisaṃyuktairagadaḥ pūrvavat guṇaiḥ॥
au40.81
kaṭukālābumūlāni gavāṃ pittena kalkayet।
brāhmo dhāryoyamagadaḥ sarvakarmasu pūjitaḥ॥
au40.82
agāradhūmasrivṛtā gopittaṃ tryūṣaṇaṃ vacā।
prājāpatyoyamagadaḥ sarvarakṣoviṣāpahaḥ॥
au40.83
śvetāpuṣkaratulyāṃśairjīvantyāḥ kusumaiḥ kṛtaḥ।
rukmapiṣṭo maṇirddhāryaścāṇakyeṣṭo viṣāpahaḥ॥
au40.84
māṃsītvakpatrasurasamanohvāśītakuṅkumam।
niśāvyāghrannakhaṃ śuṇṭhī daśāṅgo'yaṃ viṣāpahaḥ।
utpātagaṇḍapiṭakādigdhaviddhaviṣāpahaḥ॥
au40.85
udumbaratvagjambvasthimadhukotpalagairikaiḥ।
candanośīranalada nāgakesarapadmakaiḥ।
viśeṣādviṣavisphoṭavisarpajvaradāhahā॥
au40.86
śirīṣodumbaraplakṣanyagrodhāśvatthavalkalaiḥ।
saghṛto dāhatṛṣṇāsraviṣavīsarpapittahā॥
au40.87
gajapippalikāsīsakṣārayaṣṭīmayūrakam।
raktā nataṃ vacā dantī śivaḥ śivakṛto'gadaḥ॥
au40.88
surālā pāvakī somā bhogavatyamṛtā natam।
āḍhakī kiṇihī somarājī cauśanaso'gadaḥ॥
au40.89
śleṣmātakārkakusumaṃ taṇḍulīyo mayūrakaḥ।
surasā mañjarī kākamācī pāne'gado varaḥ॥
au40.90
dadhyājyakṣaudralavaṇaṃ pītaṃ mūlaviṣāpaham।
haridrāsaindhavakṣaudraghṛtaṃ saṃsṛjya pāyayet।
ārtān mūlaviṣairghorairdigdhaviddhān viśeṣataḥ॥
au40.91
haridrāntarbahiḥśastā viṣadoṣāture param॥
au40.92
niśāśvamārasurasakaraññavyoṣadārubhiḥ।
añjanaṃ bastamūtreṇa piṣṭairnetroparodhajit॥
au40.93
karṇākṣināsikākaṇṭhajihvārogeṣu nāvanam।
bījapūrāryabṛhatīphalajyotiṣmatīkṛtam॥
au40.94
śvetā vacā hiṅgvamṛtā sugandhā kuṣṭhasaindhavam।
śirīṣapuṣpadviniśāvyoṣaṭuṇṭukasarṣapāḥ॥
au40.95
kapitthamadhyaṃ laśunaṃ karañjo vaṃśalekhanam।
piṣṭvā gobastamūtreṇa tatpittenaiva bhāvayet॥
au40.96
dināni sapta vyatyāsādvinihanti tatoñjanāt।
viṣaṃ śirasthaṃ mūrddhārtijvarajīrṇaviṣūcikāḥ॥
au40.97
apasmāragrahonmādapāṇḍumehamadātyayān।
śuṣkanetrāmayaśirorogapaillagalārbudān॥
au40.98
kācāndhakārapaṭalakaṇḍūdaurbalyayakṣmaṇaḥ।
lepāt pītakṣatālīḍhadaṣṭadigdhaviṣaṃ jayet॥
au40.99
śvitraṃ kṛcchrāṇi kuṣṭhāni duṣṭanāḍī mahāvraṇān।
ānāhārśo gude lepāllalāṭe duṣṭapīnasam॥
au40.100
yonilepena nārīṇāṃ mūḍhagarbhānulomanaḥ।
unmūlayatyeṣa viṣaṃ gandhahastīva kānanam॥
au40.101
viḍaṅgapāṭhā triphalājamodā hiṅgvagnivakraṃ lavaṇasyavargaḥ।
vyoṣānvitaṃ sthāvarajaṅgamānāṃ jetā viṣāṇāmagado'jitākhyaḥ॥
au40.102
manohvā rocanā caṇḍā tvagelāsitasarṣapaiḥ।
spṛkkāhiṃgulakāśmīrakāntābhiḥkalkito'gadaḥ।
viṣaghno bālasūryoyaṃ śrīrakṣāvijayarddhidaḥ॥
au40.103
ajagandhā sagomūtrā gṛhadhūmaḥ sugugguluḥ।
eṣa māheśvaro yogo na kvacit pratihanyate॥
au40.104
viṣadigdhena viddhastu pratāmyati muhurmuhuḥ।
vivarṇabhāvaṃ bhajate viṣādaṃ cāśu gacchati॥
au40.105
kīṭairivāvṛtaṃ cāsya gātraṃ cimicimāyate।
śroṇipṛṣṭhaśiraḥskandhasandhayaḥ syuḥ savedanāḥ॥
au40.106
kṛṣṇaduṣṭāsravisrāvī tṛṇmūrcchājvaradāhavān।
dṛṣṭikāluṣyavamathuśvāsakāsakaraḥ kṣaṇāt॥
au40.107
śūyate pacyate sadyo gatvā māṃsaṃ ca kṛṣṇatām।
praklinnaṃ śīryate'bhīkṣṇaṃ sapicchilaparisravam॥
au40.108
kuryādamarmaviddhasya hṛdayāvaraṇaṃ drutam।
śalyamākṛṣya taptena lohenānu dahedvraṇam॥
au40.109
athavā muṣkakaśvetāsomatvaktāmravallitaḥ।
śirīṣāt gṛdhranakhyāśca kṣāreṇa pratisārayet।
śukanāsāprativiṣāvyāghrīmūlaiśca lepayet॥
au40.110
pītadaṣṭacikitsāṃ ca kuryāttasya yathārhataḥ।
vraṇe tu pūtipiśite kriyā pittavisarpavat॥
au40.111
saubhāgyārthaṃ striyo bhartre rājñe vārāticoditāḥ।
garamāhārasampṛktaṃ yacchantyāsannavartinaḥ॥
au40.112
nānāprāṇyaṅgaśamalaviruddhauṣadhibhasmanām।
viṣāṇāṃ cālpavīryāṇāṃ yogo gara iti smṛtaḥ॥
au40.113
tena pāṇḍuḥ kṛśolpāgniḥ kāsaśvāsajvarārditaḥ।
vāyunā pratilomena svapnacintāparāyaṇaḥ॥
au40.114
mahodarayakṛtplīho dīnavāgdurbalo'lasaḥ।
śophavān satatādhmātaḥ śuṣkapādakaraḥ kṣayī॥
au40.115
svapne gomāyumārjāranakulavyālavānarān।
prāyaḥ paśyati śuṣkāṃśca vanaspatijalāśayān॥
au40.116
manyate kṛṣṇamātmānaṃ gauro gauraṃ ca kālakaḥ।
vikarṇanāsānayanaṃ paśyettadvihatendriyaḥ॥
au40.117
etairanyaiśca bahubhiḥ kliṣṭo ghorairudravaiḥ।
garārto nāśamāpnoti kaścitsadyo'cikitsitaḥ॥
au40.118
garārto vāntavān bhuktvā tatpathyaṃ pānabhojanam।
śuddhahṛcchīlayeddhema sūtrasthānavidheḥ smaran॥
asa40.119। śarkarākṣaudrasaṃyuktaścūrṇastāpyasuvarṇayoḥ।
lehaḥ praśamayatyugraṃ sarvaṃ yogakṛtaṃ viṣam॥
au40.120
mūrvāmṛtānatakaṇāpaṭolīcavyacitrakān।
vacāmustaviḍaṅgāni takrakoṣṇāmbumastubhiḥ।
pibedrasena cāmlena garopahatapāvakaḥ॥
au40.121
pārāvatāmiṣaśaṭhīpuṣkarāhvaśṛtaṃ himam।
garatṛṣṇārujākāsaśvāsahidhmājvarāpaham॥
au40.122
vāyasī śvāsakāsaghnī bhṛṣṭājyatriphalārase।
bhārṅgīnāgaraniryūhaḥ śiśiraśca samākṣikaḥ॥
au40.123
hareṇucandanaśyāmānaladaṃ ślakṣṇapeṣitam।
vilepanaṃ prayoktavyaṃ gareṇopahatatvacaḥ॥
au40.124
mañjiṣṭhā kiṇihīnimbarajanyaśvatthacandanaiḥ।
pragharṣaṇaṃ kṛśānāṃ tu gareṇa kṣapitaujasām॥
au40.125
pathyaṃ paramamuddiṣṭaṃ śīlanaṃ kṣīrasarpiṣoḥ॥
au40.126
vṛṣanimbapaṭolīnāṃ kvāthen vipacet ghṛtam।
abhayāgārbhiṇaṃ śreṣṭhaṃ tat garasya nibarhaṇam॥
au40.127
haridrāṃ nākulīṃ jātīṃ pṛthakpiṣṭvā vipācayet।
ghṛtatrayaṃ viṣārtānāmetadārogyadaṃ param॥
au40.128
taṇḍulīyakamūlena gṛhadhūmena caikataḥ।
kṣīreṇa ca ghṛtaṃ siddhaṃ samastaviṣarogajit॥
au40.129
nāgadantī trivṛddantī dravantī snukpayaḥ palaiḥ।
sādhitaṃ māhiṣaṃ sarpiḥ sagomūtrāḍhakaṃ hitam।
sarpakīṭaviṣārtānāṃ garārtānāṃ ca śāntaye॥
au40.130
madhukaṃ tagaraṃ kuṣṭhabhadradāruhareṇavaḥ।
mañjiṣṭhailailavālūni nāgapuṣpotpalaṃ plavam॥
au40.131
viḍaṅgaṃ candanaṃ patraṃ priyaṅgurdhyāmakaṃ balā।
aṃśumatyau haridre dve bṛhatyau sārivādvayam॥
au40.132
eṣāṃ kalkairghṛtaṃ siddhamajeyaṃ nāma viśrutam।
viṣāṇi hanti sarvāṇi śīghrameva prayojitam॥
au40.133
śvete kapote bījāni pratyakpuṣīśirīṣayoḥ।
gomūtrapiṣṭaistaiḥ sarpiḥ siddhaṃ biṣaharaṃ param।
amṛtaṃ nāma vikhyātamapi sañjīvayenmṛtam॥
au40.134
śirīṣatvak trikaṭukaṃ vidārī candanotpalam।
dve bale sārivāsphotabṛhatīnimbapallavāḥ॥
au40.135
bandhujīvāḍhakīmūrvāvāsāsurasavatsakāḥ।
pāṭhāṅkolāśvagandhārkamūlayaṣṭyāhvapadmakam॥
au40.136
viśālā bṛhatī lākṣā kovidāraśatāvarīḥ।
kaṭabhīdantyapāmārga pṛśniparṇī rasāñjanam॥
au40.137
śvetau bāṇāśvakhurakau kuṣṭhadārupriyaṅgukāḥ।
sāraṃ madhūkātriphalāṃ karañjasyaphalaṃ vacām॥
au40.138
rajanyau lodhramakṣāṃśaṃ piṣṭvā sādhyaṃ ghṛtāḍhakam।
tulyāmbuchāgagomūtratryāḍhake tadviṣāpaham॥
au40.139
apasmārakṣayonmādabhūtagrahagarodarān।
pāṇḍurogakṛmiplīhagulmorustambhakārmalāḥ॥
au40.140
hanustambhagrahādīṃśca pānābhyañjananāvanaiḥ।
hanti sañjīvayati ca viṣodbandhamṛtān narān॥
au40.141
bhakṣite haritāle tu hṛdi dāhorasāgrahaḥ।
ānāhomlasya vamanaṃ pītahāridraviṭsrutiḥ।
tathā maṇḍalisarpoktā vikārāstacca bheṣajam॥
au40.142
vibhajya yojayet ūrdhvamadhaḥ saṃśodhitaṃ ca tam।
aṅkolajālinībījaśukanāsāpriyaṅgukāḥ।
lodhradhyāmakatālīsanatayaṣṭyāhvagugguluḥ॥
au40.143
hīberaṃ bhadrakāṣṭhaṃ ca lehayenmadhusarpiṣā।
dadyānnakulagopittayuktaṃ nasyeñjane ca tat॥
au40.144
dhurdhūrakopayogena sarvaṃ paśyati pītakam।
kampalālāmadacchardismṛtibhraṃśabhramānvitaḥ।
taṃ vāmayeta madhuraiḥ pāyayedvā sitāpayaḥ॥
au40.145
koradūṣairmadanakaiḥ prāyo dhurdhūravat gadāḥ।
unmādokṣivināśaśca tatrāpi vamanaṃ hitam।
kūṣmāṇḍakaṃ ca saguḍaṃ bahuśastatra bhakṣayet॥
au40.146
nānāprakāraiḥ saṃyogaiḥ kodravā madahetavaḥ।
tānvibhajya yathādoṣaṃ cikitsedavirodhibhiḥ॥
au40.147
dūṃṣīviṣārtaṃ susvinnamūrdhvaṃ cādhaśca śodhitam।
dūṣīviṣārimagadaṃ lehayenmadhunāplutam॥
au40.148
pippalyodhyāmakaṃ māṃsī lodhramelā suvarcikā।
kuṭannaṭaṃ nataṃ kuṣṭhaṃ yaṣṭī candanagairikam।
dūṣīviṣārirnāmnāyaṃ nacānyatrāpi vāryate॥
au40.149
harītakī salavaṇā māgadhī maricāni ca।
etaddūṣīviṣārtānāṃ kāśyapoktaṃ virecanam॥
au40.150
yuñjyādvā viṣarogeṣu reke vyoṣādikaṃ bhiṣak॥
au40.151
taruṇasya palāśasya srutaṃ kṣārodakaṃ pacet।
kvāthe tatra pratīvāpaṃ prakṣipecchralakṣṇacūrṇitam॥
au40.152
vyoṣaṃ śirīṣakusumaṃ madhukaṃ sārive misim।
kuṣṭhaṃ vellaniśe lākṣāṃ śuklāṃ surasamañjarīm॥
au40.153
sindhūtthaṃ raktamṛnmāṃsīṃ reṇukāṃ hiṅgubālhikam।
darvīpralepi tajjātaṃ goviṣāṇe nidhāpayet॥
au40.154
kṣayagulmodarārśāṃsi mehaṃ mandāgnitāṃ jvaram।
tvagdoṣakāsāpasmāragrahonmādabhagandarān॥
au40.155
pāṇḍuṃ kaṇṭhasvaragadān plīhānaṃ śvayathuṃ kṛmīn।
kolamātramataḥ khādan jayet sarvaviṣāṇi ca॥
au40.156
viṣaṃ tejomayaṃ mantraiḥ satyabrahmatapomayaiḥ।
yathā nivāryate śīghraṃ prayuktairna tathauṣadhaiḥ॥
au40.157
na tu sarvamanuṣyāṇāṃ santi bheṣajasampadaḥ।
ajñātarogasadbhāve yogyatā cātidurlabhā॥
au40.158
prakupyati viṣaṃ bhūyaḥ kevalaiścauṣadhairjitam।
avāptau siddhamantrāṇāṃ yatetātaścikitsakaḥ॥
au40.159
te'pi ca vratahīnasya hīnā vā svaravarṇataḥ।
yasmānna siddhimāyānti tasmādyojyo'gadakramaḥ॥
au40.160
viṣaprakṛtikālānnadoṣadūṣyādisaṅgame।
viṣasaṅkaṭamuddiṣṭaṃ śatasyaikotra jīvati॥
au40.161
kṣuttṛṣṇāgharmmadaurbalyakrodhaśokabhayaśramaiḥ।
ajīrṇavarcodravatā pittamārutavṛddhibhiḥ॥
au40.162
tilapuṣpaphalādhrāṇabhūbāṣpaghanagarjitaiḥ।
hastimūṣikavāditranisvanairviṣasaṅkaṭaiḥ।
purovātotpalāmodamadanairbardhate viṣam॥
au40.163
varṣāsu cāmbuyonitvāt saṅkledaṃ guḍavadgatam।
visarpati ghanāpāye tadagastyo hināsti ca।
prayāti mandavīryatvaṃ viṣaṃ tasmāt ghanātyaye॥
au40.164
iti prakṛtisātmyartusthānavegabalābalam।
ālocya nipuṇaṃ budhyā karmānantaramācaret॥
au40.165
ślaiṣmikaṃ vamanairuṣṇarūkṣatīkṣṇaiḥ pralepanaiḥ।
kaṣāyakaṭutiktaiśca bhojanaiḥ śamayedviṣam॥
au40.166
paittikaṃ sraṃsanaiḥ sekapradehairbhṛśaśītalaiḥ।
kaṣāyatiktamadhurairghṛtayuktaiśca bhojanaiḥ॥
au40.167
vātātmakaṃjayetsvādusnigdhāmlalavaṇānvitaiḥ।
saghṛtairbhojanālepaistathaiva piśitāśanaiḥ॥
au40.168
nāghṛtaṃ sraṃsanaṃ śastaṃ pralepo bhojyamauṣadham।
sarveṣu sarvāvasthāsu viṣeṣu na ghṛtopamam।
vidyate bheṣajaṃ kiñcidviśeṣāt prabalānile॥
au40.169
raktage srāvayedraktaṃ pittavacca kriyākramaḥ।
dūṣīviṣe punastatsthe pañcakarmāṇi cācaret॥
au40.170
gaṇḍūṣaiḥ kavalaiḥ prāśaistīkṣṇaiḥ pradhamanāñjanaiḥ।
śirogataṃ praśamayedviṣasaṅkramaṇaistathā॥
au40.171
viṣaduṣṭakaphasrotoruddhavāyurmṛtopamaḥ।
yaḥsyādasādhyaliṅgaiśca rahitastasya yojayet॥
au40.172
mūrdhniṃ kākapadaṃ kṛtvā kalkaṃ carmakasodbhavam।
dhmāpanaṃ cāsya kaṭabhījālinī kaṭukairhitam॥
au40.173
āśaye yasya doṣasya viṣaṃ tiṣṭhati taṃ punaḥ।
āśrayāśrayiṇorvidvānavirodhena sādhayet॥
au40.174
kṣārāgadaḥ kaphasthānasthite svedaḥ sirāvyadhaḥ।
pitte kṣaudrapayomlājyapānasekāvagāhanam।
svedo vātāśaye dadhnā pānaṃ ca natakuṣṭhayoḥ॥
au40.175
kṣīreṇāgadagarmeṇa madanasya phalena ca।
āsthāpanaṃ prayuñjīta vātāśayagate viṣe॥
au40.176
pacedyaṣṭīmadhukvāthe tailaṃ kṣīracaturguṇam।
triphalā sarpavetālī śatapuṣpendurājibhiḥ॥
au40.177
anantayā ca tatpānanāvanābhyaṅgabastiṣu।
bhojane ca praṇihitaṃ hanti vātāśayādviṣam॥
au40.178
valayā somarājyā vā pacet pāṭalayāthavā।
ghṛtamaṇḍasamaṃ tailamānuvāsanikaṃ param॥
au40.179
viṣopadravapathyaṃ ca vīkṣya yuñjyādyathāmayam॥
au40.180
ayatnācchleṣmagaṃ sādhyaṃ yatnātpittāśayāśritam।
sudussādhamasādhyaṃ vā vātāśayagataṃ viṣam॥
iti catvāriṃśo'dhyāyaḥ।

atha ekacatvāriṃśo'dhyāyaḥ।
au41.1
athātaḥ sarpaviṣavijñānīyaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au41.2
divyabhaumavibhāgena dvividhāḥ pannagāḥ smṛtāḥ।
vāsukistakṣakonantaḥ sagaraḥ sāgarālayaḥ॥
au41.3
tathā nandopanandādyāḥ samiddhāgnisamaprabhāḥ।
divyā garjanti varṣanti dyotante dyotayanti te॥
au41.4
dhārayanti jagatkṛtsnaṃ kuryuḥkruddhāśca bhasmasāt।
dṛṅniśvāsairnamastebhyo nateṣvasti cikitsitam॥
au41.5
darvīkarā maṇḍalino rājīmantaśca pannagāḥ।
tridhā samāsato bhaumā bhidyante tetvanekadhā।
vyāsato yonibhedena nocyante'nupayogataḥ॥
au41.6
viśeṣādrūkṣakaṭukamamloṣṇaṃ svādu śītalam।
viṣaṃ darvīkarādīnāṃ kramādvātādikopanam॥
au41.7
tāruṇyamadhyavṛddhatve vṛṣṭiśītātapeṣu ca।
viṣolbaṇā bhavantyete vyantarā ṛtusandhiṣu॥
au41.8
rathāṅgalāṅgalacchatrasvastikāṅkuśadhāriṇaḥ।
phaṇinaḥ śīghragatayaḥ sarpā darvīkarāḥ smṛtāḥ॥
au41.9
jñeyā maṇḍalino'bhogā maṇḍalairvividhaiścitāḥ।
prāṃśavo mandagamanāḥ rājīmantastu rājibhiḥ।
snigdhā vicitravarṇābhistiryagūrdhvaṃ ca citritāḥ॥
au41.10
godhāsutastu gaudhero viṣe darvīkaraiḥ samaḥ॥
au41.11
catuṣpāt vyantarān vidyodateṣāmeva saṅkarāt।
vyāmiśralakṣaṇāste hi sannipātaprakopaṇāḥ॥
au41.12
divyakojagaraḥ sarpaḥ patāko vṛkṣaśāyikaḥ।
śakalī puṣpakaḥ kṣīrī lāsinī sārasāhikaḥ॥
au41.13
varṣāhiko jyotirathaḥ śukavaktro balāhakaḥ।
gajabhakṣaḥplavodvāhī nirviṣāḥ ṣoḍaśāhayaḥ॥
au41.14
prāyeṇartumatī māsaṃ jyeṣṭhaṃ tiṣṭhati pannagī।
āṣāḍhe sarpasaṃyogādaṇḍānāṃ māsi kārtike॥
au41.15
dveśate viṃśatī dve ca sā sūte tatra jāyate।
karketanasavarṇe'ṇḍe samudbhinne bhujaṅgamaḥ॥
au41.16
dīrghalohitarājībhiścitre yoṣinnapuṃsakam।
śirīṣapuṣpasadṛśe daṃṣṭrāḥ sarpasya saptame।
catasraḥ sambhavantyahni viṣaṃ tāsu caturdaśe॥
au41.17
vāmādharāsitā pītā tadūrdhvā dakṣiṇātvadhaḥ।
raktā śyāvottaraikadvitricaturviṣabindukāḥ॥
au41.18
tāḥ kramānmudgamātrotrabinduḥ eṣa hi bhoginām।
viṣe vikalpo nānyeṣāṃ vidyāṃddaṣṭrāstathāparāḥ।
catvāriṃśad bhujaṅgasya virviṣāścaturuttarāḥ॥
au41.19
āyurvarṣaśataṃ viṃśaṃ pañcavarṣaśatāyuṣaḥ।
gonasā gharmataptānāṃ gavāṃ nāsāsamudbhavāḥ॥
au41.20
tatrordhvadṛṅmahākāyanetrajihvāśiraḥsvaraḥ।
vyaktabhogaḥ punāndhīraḥ strī syāttasmādviparyaye॥
au41.21
āyatā capalā klībaḥ sukumāro jaḍākṛtiḥ।
mandavegasvanakrodhaḥ sitābhastiryaśīrṣakaḥ॥
au41.22
dinatriyāmāsandhyāsu prabalāste yathākramam।
tadaiva cāparādhyanti sarvadaiva tu pannagī॥
au41.23
brāhmaṇāḥ krodhanā nīlakapilāḥ śvetalohitāḥ।
raktāsyāḥ piṅganayanā medhyadeśavicāriṇaḥ॥
au41.24
bhoge yajñopavītādidvijacihnopacihnitāḥ।
bilvapuṣpahimośīrapadmaguggulugandhayaḥ॥
au41.25
kṣatriyā mānino dhīrā raktākṣā bhṛśakopanāḥ।
pakvajāmbavakharjūradrākṣābhinnāñjanaprabhāḥ॥
au41.26
bhogerddha candraśrīvatsaśaṅkhacakrahalāṅkitāḥ।
jātīcampakapunnāgapatrajoṅgakagandhayaḥ॥
au41.27
vaiśyāḥ pārāvatābhāsā vajragomedakaprabhāḥ।
bindumaṇḍalacitrāṅgā dhūmrapāṭalalohitāḥ।
bastakuṣṭhavikakṣīrasarpiṣāṃ gandhataḥ samāḥ॥
au41.28
śūdrāḥ savarṇā godhūmamahiṣadvipakardamaiḥ।
bindurekhācitā rūkṣāḥ surāśoṇitagandhayaḥ॥
au41.29
pūrvamadhyāparāhṇeṣu caranti brāhmaṇādayaḥ।
astaṃgate ravau śūdrāḥ daśanti brāhmaṇāḥ puraḥ।
saṃsthitā dakṣiṇe pārśve kṣatriyā vāmato viśaḥ॥
au41.30
śūdrāstu pṛṣṭhato viprāstrīnapyanilapūrvakān।
kopayanti kramāddoṣāṃstrīṃstrayaḥ kṣatriyādayaḥ॥
au41.31
daṃśagandhoṅgagandhena jñeyasteṣāṃ yathāyatham॥
au41.32
vāyumūṣikamaṇḍūkasarvabhakṣāḥ krameṇa te॥
au41.33
āhārārthaṃ bhayāt pādasparśādativiṣāt krudhaḥ।
pāpavṛttatayā vairāddevarṣiyamacodanāt।
daśanti sarpāsteṣūktaṃ viṣādhikyaṃ yathottaram॥
au41.34
āviṣṭāt kāraṇaṃ jñātvā pratikuryādyathāyatham॥
au41.35
vyantaraḥ pāpaśīlatvānmārgamāvṛtya tiṣṭhati॥
au41.36
yatra lālāparikledamātraṃ gātre pradṛśyate।
na tu daṃṣṭrākṛtaṃ daṃśaṃ tattuṇḍāhatamādiśet॥
au41.37
ekaṃ daṃṣṭrāpadaṃ dve vā vyālīḍhākhyamaśoṇitam।
daṃṣṭrāpade sarakte dve vyāluptaṃ trīṇi tāni tu॥
au41.38
māṃsacchedādavicchinnaraktavāhīni daṣṭakam।
daṃṣṭrāpadāni catvāri tadvaddaṣṭanipīḍitam॥
au41.39
nirviṣaṃ dvayamatrādyamasādhyaṃ paścimaṃ vadet॥
au41.40
viṣaṃ nāheyamaprāpya raktaṃ dūṣayate vapuḥ।
raktamaṇvapi tu prāptaṃ vardhate tailabinduvat॥
au41.41
bhīroḥ sarpāṅgasaṃsparśād bhayena kupitonilaḥ।
kadācit kurute śophaṃ sarpāṅgābhihataṃ tu tat॥
au41.42
durgāndhakāre viddhasya kenaciddaṣṭaśaṅkayā।
viṣodvego jvaraścharddirmūrcchā dāhopi vā bhavet।
glānirmohotisāro vā tacchaṅkāviṣamucyate॥
au41.43
daṃāstu saviṣaḥ sarvaḥ saśopho vedanānvitaḥ।
tudyate grathitaḥ kiñcit kaṇḍūmān dahyate bhṛśam।
nirviṣo viparītosmāt #॥
au41.44
tatra daṃśaḥ phaṇāvatām।
kūrmapṛṣṭhonnato rūkṣaḥ sūkṣmadaṃṣṭrāpadānvitaḥ॥
au41.45
vikārāḥ śyāvatā vaktranakhamūtrākṣiviṭtvacām।
śītajvaraḥ sandhirujā nidrānāśo vijṛmbhikā॥
au41.46
manyāstabhbhaḥsirādhmānaṃ pṛṣṭhakaṭyasthivāggrahāḥ।
śirogurutvamaruciḥ kāsaśvāsau hanugrahaḥ॥
au41.47
śūlamudveṣṭanaṃ koṣṭhe śoṣarodhau malāśrayau।
sandigdhavāktvaṃ naiśceṣṭyaṃ mṛtasyeva visaṃjñatā॥
au41.48
phenalālodgamau hidhmā kaṇṭhe ghurughurāyaṇam।
śuṣkodgāro muhuste te vātajāścāpare gadāḥ॥
au41.49
daṃśo maṇḍalināṃ soṣmā saśoṣaḥ pītalohitaḥ।
pṛthurvisarpadāhoṣākledakothairviśīryate॥
au41.50
vikārā vaktradantādipītatā tṛṭśramo bhramaḥ।
dāho mūrcchā jvarastiktavaktratvaṃ pītadarśanam॥
au41.51
raktāgamanamūrdhvādhaḥśītecchā dhūmako madaḥ।
āśusarvāṅgavisṛtirgadāste te ca pittajāḥ॥
au41.52
daṃśo rājīmatāṃ snigdhaḥsthirapicchilaśophakṛt।
sāndrāsraḥśiśiraḥ pāṇḍustadvikārāḥśirovyathā॥
au41.53
aruciśchardirālasyaṃ hṛllāso madhurāsyatā।
kaṇṭhe ghurughuraḥ pāko kaṇḍūrakṣṇorhimo jvaraḥ॥
au41.54
kṛcchrāducchravasanaṃ nidrā kāsaḥ śvetanakhāditā।
stambho gurutvaṃ cāṅgānāṃ nāsikākṣimukhasrutiḥ।
romaharṣastamaśvāso rogāścānye kaphodbhavāḥ॥
au41.55
vyantare miśraliṅgatvaṃ daṣṭaḥ puṃsordhvamīkṣate।
prakṣipeddakṣiṇaṃ pādaṃ pūrvakāyasamudyataḥ॥
au41.56
dhīrolpavegaḥ śarvaryāṃ viparītastu yoṣitā।
hīnasvarotisārārtaḥ kampate trasyate jvarī॥
au41.57
napuṃsakena tiryagdṛgadhīraḥ priyamaithunaḥ।
bahuvādī ca vṛddhena cirānmandāśca vedanāḥ॥
au41.58
bālena śīghraṃ tīkṣṇāśca kumāreṇākṣṇi dakṣiṇe।
rogī kumāryā vāme tu garbhiṇyā kṛṣṇajihvadṛk॥
au41.59
jṛmbhā krodhopajihvārtaḥ sa śūnoṣṭhaḥ sitānanaḥ।
gurūdaraḥ śirorogī sūtādaṣṭastu mehati।
śoṇitaṃ kṛcchraśūlārtaḥ sūcībhiriva bhidyate॥
au41.60
vegānāṃ raktamāṃsādyāḥ saptoktāḥ pūrvamāśrayāḥ॥
au41.61
darvīkṛtātha daṣṭasya duṣṭaṃ śyāvībhavatyasṛk।
śyāvatā tena vaktrādau sarpantīva ca kīṭakāḥ॥
au41.62
dvitīye granthayo vege tṛtīye mūrddhagauravam।
dṛgrodho daṃśavikledaścaturthe ṣṭhīvanaṃ vamiḥ॥
au41.63
sandhiviśleṣaṇaṃ tandrā pañcame parvabhedanam।
dāho hidhmā ca ṣaṣṭhe tu hṛtpīḍā gātragauravam॥
au41.64
mūrcchāvipāko'tīsāraḥ prāpya śukrantu saptame।
skandhapṛṣṭhakaṭībhaṅgaḥ sarvaceṣṭānivartanam॥
au41.65
atha maṇḍalidaṣṭasya duṣṭaṃ pītībhavatyasṛk।
tena pītāṅgatā dāho dvitīye śvayathūdbhavaḥ॥
au41.66
tṛtīye daṃśavikledaḥ svedastṛṣṇā ca jāyete।
caturthe jvaryate dāhaḥ pañcame sarvagātragaḥ॥
au41.67
dajṭasya rājilairduṣṭaṃ pāṇḍutāṃ yāti śoṇitam।
pāṇḍutā tena gātrāṇāṃ dvitīye gurutāti ca॥
au41.68
tṛtīye daṃśavikledanāsikākṣimukhasravāḥ।
caturthe garimā mūrdhno manyāstambhaśca pañcame।
vākyasaṅgo jvaraḥ śītaḥ śeṣayoḥ pūrvavadvadet॥
au41.69
kuryāt pañcasu vegeṣu cikitsāṃ na tataḥ param॥
au41.70
jalaplutā ratikṣīṇā bhītā nakulanirjitāḥ।
śītavātātapavyādhikṣuttṛṣṇāśramapīḍitāḥ॥
au41.71
tūrṇaṃ deśāntarāyātāṃ vimuktaviṣakañcukāḥ।
kuśauṣadhīkaṇṭakavadye caranti ca kānanam।
deśaṃ ca vidyādhyuṣitaṃ sarpāstelpaviṣā matāḥ॥
au41.72
śmaśānacaityavalmīkayajñāśrayasurālaye।
catuṣpathe jalasthāne jīrṇodyāneṣu koṭare॥
au41.73
kṣīridrume nimbatarau nirjhare girigahvare।
cakravajragadākuntatriśūlāṅkajaṭādharāḥ॥
au41.74
raktāsyanayanā ye ca te syurāśīviṣopamāḥ।
na teṣāṃ kālaniyamo na ca vegeṣvanukramaḥ॥
au41.75
mantratantrabalānnāpi prasahya vinivartanam।
upahāranamaskārajapaśāntiparāyaṇaḥ।
kaścijjīvati tairdaṣṭo virūpo vikalo'pi vā॥
au41.76
śmaśānaciticaityādau pañcamīpakṣasandhiṣu।
aṣṭamīnavamīsandhyāmadhyarātridineṣu ca॥
au41.77
yāmyāgneyamaghāśleṣāviśākhāpūrvanairṛte।
nairṛtākhye muhūrte ca daṣṭaṃ marmasu ca tyajet॥
au41.78
daṣṭamātre sitāsyākṣaḥ śīryamāṇaśiroruhaḥ।
stabdhajihvo muhurmūrcchan śītocchvāso na jīvati॥
au41.79
hidhmā śvāso vamiḥ kāso daṣṭamātrasya dehinaḥ।
jāyate yugapadyasya sa hṛcchūlī na jīvati॥
au41.80
vepathurvedanāstīvrā grīvābhaṅgokṣiraktatā।
mūrcchā galagrahaśchardiḥ pretarājasyakiṅkarāḥ॥
au41.81
jāmbavapratimo daṃśaḥ kūrmapṛṣṭhavadunnataḥ।
raktaṃ khebhyaḥ samastebhyo vartate na tu daṃśataḥ॥
au41.82
romṇāṃ na śītalairharṣaḥ śvayathurlohitāsitaḥ।
hṛṣṭamehanatā vakravaktratvaṃ yasya taṃ tyajet॥
au41.83
phenaṃ vamati nissaṃjñaḥ śyāvapādakarānanaḥ।
nāsāvasādo bhaṅgoṅge viḍbhedaḥ ślathasandhitā॥
au41.84
viṣapītasya daṣṭasya digdhenābhihatasya ca।
bhavantyetāni rūpāṇi samprāpte jīvitakṣaye॥
au41.85
na nasyaiścetanā tīkṣṇairna kṣatāt kṣatajāgamaḥ।
daṇḍāhatasya no rājiḥ prayātasya yamāntikam॥
au41.86
atonyathā tu tvarayā pradīptāgāravad bhiṣak।
rakṣan kaṇṭhagatān prāṇān viṣamāśu śamaṃ nayet॥
।iti ekacatvāriṃśo'dhyāyaḥ।
dvicatvāriṃśo'dhyāyaḥ।
au42.1
athātaḥ sarpaviṣapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayomaharṣayaḥ॥
au42.2
mātrāśataṃ viṣaṃ sthitvā daṃśe daṣṭasya dehinaḥ।
dehaṃ prakramate dhātūn rudhirādīn pradūṣayat॥
au42.3
etasminnantare karma daṃśasyotkartanādikam।
kuryācchīghraṃ yathā dehe viṣavallī na rohati॥
au42.4
daṣṭamātro daśedāśu tameva pavanāśinam।
loṣṭaṃ mahīṃ vā daśanaiśchitvā vānu sasambhramam॥
au42.5
niṣṭhīvena samālimpeddaṃśaṃ karṇamalena vā।
daṃśasyopari badhnīyādariṣṭāṃ caturaṅgule।
kṣaumādibhirveṇikayā siddhairmantraiśca mantravit॥
au42.6
bandho deśānusāreṇa nātigāḍhaślatho hitaḥ।
daṃśapūtitvaśophādīn kurute hyatipīḍitaḥ।
aśaktaḥ śithilo rodhduṃ viṣaṃ deśāntaraṃ vrajat॥
au42.7
ambuvat setubandhena bandhena stabhyate viṣam।
na vahanti sirāścāsya viṣaṃ bandhābhipīḍitāḥ॥
au42.8
niṣpīḍya coddhareddaṃśaṃ marmasandhyagataṃ tathā।
na jāyate viṣāvego bījanāśādivāṅkuraḥ।
marmage prāpnuyānmṛtyuṃ sandhisthe vikalāṅgatām॥
au42.9
daṃśaṃ maṇḍalināṃ muktvā pittalatvādathāparam।
prataptairhemalohādyairdahedāśūlmukena vā।
karoti bhasmasāt sadyo vahniḥ ki nāma na kṣaṇāt॥
au42.10
ācūṣet pūrṇavaktro vā mṛdbhasmāgadagomayaiḥ।
pracchāyāntarariṣṭāyāṃ māṃsalaṃ tu viśeṣataḥ॥
au42.11
aṅgaṃ sahaiva daṃśena lepayedagadairmuhuḥ।
candanośīrayuktena salilena ca secayet॥
au42.12
viṣe pravisṛte vidhyet sirāṃ sā paramā kriyā॥
au42.13
rakte nirddriyamāṇe hi kṛtsnaṃ nirddriyate viṣam।
duṣṭe hi vyāpnuyādaṅgaṃ dhruvaṃ mṛtyurbhavatyataḥ॥
au42.14
sirāvyadhoditairasramapravṛttaṃ pravartayet।
stambhayedativṛttaṃ ca taireva prāṇarakṣayā॥
au42.15
durgandhaṃ saviṣaṃ raktamagnau caṭacaṭāyate।
yathādoṣaṃ viśuddhaṃ ca pūrvavallakṣayedasṛk॥
au42.16
sirāsvadṛśyamānāsu yojyāḥ śṛṅgajalaukasaḥ॥
au42.17
śoṇitaṃ srutaśeṣaṃ ca pravilīnaṃ viṣoṣmaṇā।
lepasekaiḥ subahuśaḥ stambhayed bhṛśaśītalaiḥ॥
au42.18
askanne viṣavegāddhi mūrcchāyamadahṛddravāḥ।
bhavanti tān jayecchītairvījeccāromaharṣataḥ॥
au42.19
viṣaṃ karṣati tīkṣṇatvāddhṛdayaṃ tasya guptaye।
pibed ghṛtaṃ ghṛtakṣaudramagadaṃ vā ghṛtāplutam॥
au42.20
majjānaṃ gomayarasaṃ bhasmāmbhaḥ kṛṣṇamṛjjalam।
aikadhyaṃ pañcagavyaṃ vā dadhi gairikavāri vā॥
au42.21
khādedvā kovidārārkaśirīṣakaṭabhīcchadān।
chāgameṣavarāhāsṛkśiśusthavirayoṣitaḥ॥
au42.22
pibeyurgarbhiṇī śītamadhurān payasā gadān।
tathā mūrcchādayo na syurviṣaṃ cāśvetinānilam॥
au42.23
hṛdayāvaraṇenāsya śleṣmā hṛdyupacīyate।
pravṛttagauravotkleśahṛllāsaṃ vāmayettataḥ॥
au42.24
dravaiḥ kāñjikakaulatthatailamadyādivarjitaiḥ।
vamanairviṣahṛdbhiśca naivaṃ vyāpnoti tadvapuḥ॥
au42.25
bhujaṅgadoṣaprakṛtisthānavegaviśeṣataḥ।
susūkṣmaṃ samyagālocya viśiṣṭāṃ cācaretkriyām॥
au42.26
sinduvārakamūlāni rasena svena peṣayet।
madhuyuktoyamagadaḥ pānaṃ darvīkṛtāṃ viṣe॥
au42.27
sinduvārakamūlāni śvetā ca girikarṇikā।
pānaṃ darvīkarairdaṣṭe nasyaṃ madhu sapākalam॥
au42.28
kṛṣṇasarpeṇa daṣṭasya limpeddaṃśaṃ hṛte'sṛji।
cāraṭīnākulībhyāṃ vā tīkṣṇamūlaviṣeṇa vā॥
au42.29
pānaṃ ca kṣaudramañjiṣṭhāgṛhadhūmayutaṃ ghṛtam॥
au42.30
taṇḍulīyakakāśmaryakiṇihīgirikarṇikāḥ।
mātuluṅgī sitā śeluḥ pānanasyāñjane hitaḥ।
agadaḥ phaṇināṃ ghore viṣe rājīmatāmapi॥
au42.31
samāḥ sugandhāmṛdvīkāśvetākhyāgajakarṇikāḥ।
arddhāṃśaṃ saurasaṃ patraṃ kapitthaṃ bilvadāḍimam।
sakṣaudro maṇḍaliviṣe viśeṣādagado hitaḥ॥
au42.32
pañcavalkavarāyaṣṭī nāgapuṣpailavālukam।
jīvakarṣabhakau śītaṃ sitā padmakamutpalam॥
au42.33
sakṣaudro himavān nāma hanti maṇḍalināṃ viṣam।
lepācchvayathuvīsarpavisphoṭajvaradāhahā॥
au42.34
kāśmaryaṃ vaṭaśṛṅgāṇi jīvakarṣabhakau sitām।
mañjiṣṭhāṃ madhukaṃ ceti daṣṭo maṇḍalinā pibet॥
au42.35
vaṃśatvagbījakaṭukā pāṭalībījanāgaram।
śirīṣabījātiviṣe mūlaṃ gāvedhukaṃ vacām।
piṣṭo govāriṇāṣṭāṅgo hanti gonasajaṃ viṣam॥
au42.36
kaṭukātiviṣākuṣṭhagṛhadhūmahareṇukāḥ।
sakṣaudravyoṣAtagarā ghnanti rājamitāṃ viṣam॥
au42.37
nikhanetkāṇḍacitrāyā daṃśaṃ yāmadvayaṃ bhuvi।
uddhṛtya pracchitaṃ sarpirddhānyamṛdbhyāṃ pralepayet॥
au42.38
pibet purāṇaṃ ca ghṛtaṃ varācūrṇāvacūrṇitam।
jīrṇe virikto bhuñjīta yavānnaṃ sūpasaṃskṛtam॥
au42.39
karavīrārkakusumamūlalāṅgalikā kaṇāḥ।
kalkayedāranālena pāṭhāmaricasaṃyutāḥ।
eṣa vyantaradaṣṭānāmagadaḥ sārvakārmikaḥ॥
au42.40
śirīṣapuṣpasvarase saptāhaṃ maricaṃ sitam।
bhāvitaṃ sarpadaṣṭānāṃ pānanasyāñjane hitam॥
au42.41
dvipalaṃ vakrakuṣṭhābhyāṃ ghṛtakṣaudraṃ catuṣpalam।
api takṣakadaṣṭānāṃ pānametat sukhapradam॥
au42.42
gṛhadhūmaṃ haridre dve samūlaṃ taṇḍulīyakam।
api vāsukinā daṣṭaḥ pibenmadhughṛtāplutam॥
au42.43
raktaṃ māṃsaṃ ca godhāyāḥ śuṣkaṃ cūrṇīkṛtaṃ hitam।
viṣe rasagate pānaṃ kapittharasasaṃyutam॥
au42.44
śelumūlatvagagrāṇi bādarodumbarāṇi ca।
kaṭabhyāśca pibedraktagate māṃsagate punaḥ॥
au42.45
sakṣaudraṃ khādirāriṣṭakauṭajaṃ mūlamambhasā।
sarveṣvapi balāyugmaṃ madhukaṃ madanaṃ natam॥
au42.46
śirogate viṣe mūlaṃ nasyakarmaṇi yojayet।
bandhujīvasya bhāṅrgyāśca surasasyāsitasya ca॥
au42.47
athavā pippalīhiṅguvṛścikālīmanaśśilāḥ।
śirīṣabījāpāmārgalavaṇaṃ cetanākaram।
kalkaśrūrṇothavā kṛṣṇākṣavakātiviṣoṣaṇāt॥
au42.48
pippalī maricakṣāravacāsaindhavaśigrukāḥ।
piṣṭā rohitapittena ghnantyakṣigatamañjanāt॥
au42.49
candanaṃ madhukaṃ māṃsī pippalīmaricotpalam।
saindhavaṃ cāñjanaṃ śreṣṭhaṃ gavāṃ pittena kalkitam॥
au42.50
naktamālaphalaṃ vyoṣaṃ bilbamūlaṃ niśādvayam।
puṣpaṃ ca saurāsaṃ piṣṭamañjanaṃ bastavāriṇā।
bhojavaitaraṇoddiṣṭaṃ viṣasuptaprabodhanam॥
au42.51
vāriguñjāphalośīraṃ netrayorviṣaduṣṭayoḥ।
añjanaṃ vāriṇā piṣṭaṃ gāruḍaṃ garuḍopamam॥
au42.52
samudraphenaṃ maricaṃ kaṇāsauvīrakāñjam।
cūrṇāñjanaṃ sasindhūtthaṃ viṣopahatacakṣuṣām॥
au42.53
kapitthamāṃsaṃ sasitākṣaudraṃ kaṇṭhagate viṣe।
lihyādāmāśayagate tābhyāṃ cūrṇapalaṃ natāt॥
au42.54
viṣe pakvāśayagate mañjiṣṭhārajanīdvayam।
pippalīṃ ca samaṃ piṣṭvā gavyapittena pāyayet॥
au42.55
pippalīnāgarakṣāraṃ navanītena mūrcchitam।
pravṛddhe kaṇṭhage dadyācchleṣmaṇi pratisāraṇam॥
au42.56
jayet saṅkrāmaṇairāśu viṣaṃ śirasi saṃśritam।
dadyādadhastāddaṣṭasya mūrdhni kākapade kṛte॥
au42.57
kākadakṣaśikhicchāgagavyamāhiṣakaukkuṭam।
bilvapramāṇaṃ māṃsāsnamūrdhvadaṣṭasya pādayoḥ।
viṣaṃ saṅkramate tatra nihanyācchīghramanyathā॥
au42.58
tīkṣṇanasyāñjanānte ca bhūrimātraṃ pibet ghṛtam।
viṣaṃ hi netraṃ rūkṣasya tīkṣṇairhanti samīritam॥
au42.59
vāmayeta tataścainaṃ viṣaśeṣopaśāntaye।
śleṣmalaṃ śleṣmalairdaṣṭaṃ nābherūrdhvaṃ viśeṣataḥ॥
au42.60
dhāmārgavaḥ śakrayavāḥ sarṣapā madanaṃ madhu।
saindhavaṃ vamanaṃ koṣṇaṃ viṣe śleṣmāśrayaśrite॥
au42.61
surasaṃ sarpavetālīmīśvarāṃ gaurasarṣapam।
paṭolanimbapatraṃ ca pibet sakṣaudrasaindhavam॥
au42.62
śukāhvājālinīdantīmadanekṣvākukauṭajam।
kālā lāṅgalikā tiktā vamanaṃ taṇḍulāṃbunā॥
au42.63
paittikaṃ paittikairdaṣṭamadho nābherviśeṣataḥ।
viṣe pittāśayagate pāyayeta virecanam॥
au42.64
sanīlīphaladāṃ dantīṃ payasā mastunāthavā।
ślakṣṇacūrṇīkṛtaṃ kumbhaṃ kvāthena traiphalena vā।
kṣīreṇa vā trivṛcchyāmāsurasānīlinīrajaḥ॥
au42.65
piṇḍītakaphalaṃ vyoṣaṃ trivṛdvellaṃ harītakī।
virecanaṃ kaphaprāye lavaṇaṃ mūtrasamplutam॥
au42.66
ghṛtāplutaṃ salavaṇaṃ mārute nīlinīphalam॥
au42.67
śayānaḥ śayane chidre virecyo viṣapīḍitaḥ।
muhuruttiṣṭhato hyasya viṣaṃ dūṣayatenilam।
pibedvānto virikto vā yavāgūṃ viṣanāśinīm॥
au42.68
viṣe vātāśayagate sarpiṣaḥ pānamiṣyate।
ādyapaścimayoryacca proktaṃ viṣaniṣedhayoḥ॥
au42.69
atha darvīkṛtāṃ vege pūrve visrāvya śoṇitam।
agadaṃ madhusarpirbhyāṃ saṃyuktaṃ tvaritaṃ pibet॥
au42.70
dvitīye vamanaṃ kṛtvā tadvadevāgadaṃ pibet।
viṣāpahe prayuñjīta tṛtīyeñjananāvane॥
au42.71
pibeccaturthe pūrvoktāṃ yavāgūṃ vamane kṛte।
ṣaṣṭhapañcamayoḥ śītairdigdhasiktamabhīkṣṇaśaḥ॥
au42.72
pāyayedvamanaṃ tīkṣṇaṃ yagāgūṃ yathoditām।
agadaṃ saptame tīkṣṇaṃ yuñjyādañjananasyayoḥ॥
au42.73
kṛtvāvagāḍhaṃ śastreṇa mūrdhni kākapadaṃ tataḥ।
māṃsaṃ sarudhiraṃ tasya carma vā tatra nikṣipet॥
au42.74
tṛtīye vāmitaḥ peyāṃ vege maṇḍalināṃ pibet।
atīkṣṇamagadaṃ ṣaṣṭhe gaṇaṃ vā padmakādikam॥
au42.75
ādyevagāḍhaṃ pracchāya vege daṣṭasya rājilaiḥ।
alābunā haredraktaṃ pūrvavaccāagadaṃ pibet॥
au42.76
ṣaṣṭhe vegeñjanaṃ tīkṣṇamavapīḍaṃ ca yojayet।
anukteṣu ca vegeṣu kriyāṃ darvīkaroditām॥
au42.77
garbhiṇībālavṛddheṣu mṛdu vidhyet sirāñca na॥
au42.78
tvaṅmanohvā niśe vakraṃ rasaḥ śārdūlajo nakhaḥ।
tamālaḥ kesaraṃ śītaṃ pītaṃ taṇḍulavāriṇā।
hanti sarvaviṣāṇyetadvajraṃ vajramivāsurān॥
au42.79
prapauṇḍarīkaṃ kaṭukā devadārusuvarcikā।
kālānusārī sthauṇeyaśaileyaghanapadmakam॥
au42.80
kuṭanneṭalāpunnāganatakuṣṭhīprayaṅgukam।
lodhraguggulutālīsapippalīsvarṇagairikam॥
au42.81
sinduvāraḥ sitaḥ śuṇṭhī dhyāmakaṃ lavaṇottamam।
ślakṣṇacūrṇīkṛtaṃ śṛṅge nidadhyānmākṣikadrutam॥
au42.82
tārkṣyastārkṣyopamaḥ pānanāvanābhyañjanāñjanaiḥ।
agadastakṣakasyāpi viṣavegaṃ nivartayet॥
au42.83
lodhraṃ śirīṣaṣuṣpāṇi samaṅgā hiṅgu reṇukāḥ।
kaṇoṣaṇailānepālī vacā yaṣṭī madhūtpalam॥
au42.84
sinduvārakamandāramūlaṃ bījaṃ karañjajam।
jyotiṣmatī nataṃ kuṣṭhaṃ śvetā ca girikarṇikā॥
au42.85
cūrṇitaḥ kanyayā kṣaudragopittābhyāṃ ca vartitaḥ।
agado hanti sarpākhukaṇabhaṃ ca sṛgālajam॥
au42.86
biḍālakāṇḍacitrotthaṃ viṣaṃ bhūtagrahaṃ jvaram।
apasmāragrahonmādagulmājīrṇaṃ viṣūcikām॥
au42.87
bilvasya mūlaṃ surasasya puṣpaṃ phalaṃ karañjasya nataṃ surāhvam।
phalatrayaṃ vyoṣaniśādvayaṃ ca bastasya mūtreṇa susūkṣmapiṣṭam॥
au42.88
bhujaṅgalūtonduruvṛścikādyairviṣūcikājīrṇagājvaraiśca।
ārttān narān bhūtavidharṣitāṃśca svasthīkarotyañjanapānanasyaiḥ॥
au42.89
trivṛdviśalyā madhukaṃ niśe lavaṇapañcakam।
maṃjiṣṭhā tryūṣaṇaṃ tadvat kalkayet sa mahāgadaḥ॥
au42.90
māṃsīhareṇutriphalā muruṅgī madhuyaṣṭikā।
maṃjiṣṭā padmakāśokakuṣṭhatālīsacandanam॥
au42.91
sugandhikailā kiṇihī tvakpaṭolī mṛgādinī।
bhārṅgī viḍaṅgaṃ pālindī pāṭhā kroṣṭukamekhalā॥
au42.92
puṣpamāruṣkaraṃ patraṃ saurasaṃ kramukaṃ puram।
pittaṃ nakulamārjāragodhāśalyakasūkarāt॥
au42.93
pṛṣatāccitrapatrācca gośṛṅge pūrvavat sthitaḥ।
yatra gehe na tatrāhikīṭādibhyo bhayodbhavaḥ॥
au42.94
etena bherīpaṭahāḥ patākāśca pralepitāḥ।
ārṣabheṇa viṣaṃ ghnanti sparśaśravaṇadarśanaiḥ॥
au42.95
pralepādyaiśca niśśeṣaṃ daṃśādapyuddharedviṣam।
bhūyo vegāya jāyeta śeṣaṃ dūṣīviṣāya vā॥
au42.96
viṣāpāyenilaṃ kruddhaṃ snehādibhirupācaret।
tailamadyakulatthāmlavarjyaiḥ pavananāśanaiḥ॥
au42.97
pittaṃ pittajvaraharaiḥ kaṣāyasnehabastibhiḥ॥
au42.98
samākṣikeṇa vargeṇa kaphamāragvadhādinā॥
au42.99
sitā vaigandhiko drākṣā payasyā madhukaṃ madhu।
pānaṃ samantrapūtāmbuprokṣaṇaṃ sāntvaharṣaṇam।
sarpāṅgābhihate yuñjyāttathā śaṅkāviṣārdite॥
au42.100
pūtanopratakūṣmāṇḍapiśācādyā naradviṣaḥ।
hanyurauṣadhavīryāṇi rakṣākarmaṇyavāritāḥ।
tasmādrakṣāṃ prayuñjīta rakṣogaṇanivāriṇīm॥
au42.101
gomayena susammṛṣṭe dhūpāgarusudhūpite।
gandhamālyopahārādyairgṛhe pūjitadaivate॥
au42.102
sūtrakārān samabhyarcya śaṅkarāstikakāśyapān।
santarpya havyakavyābhyāṃ samiddhānanaladvijān॥
au42.103
prāṅmukhāyopaviṣṭāya viṣārtāya cikitsakaḥ।
uttarābhimukho yuñjyādvidyāṃ mantrāṇi bheṣajam॥
au42.104
samapramāṇairharitairdarbhaiḥ prāgabhimantritaiḥ।
acchinnāgraiḥ samūlaiśca kuryāttasyāpamārjanam॥
au42.105
brāhmādyai ragadairenaṃ nityamevānulepayet।
sañjīvanādīn pānādau daṃśalepe ca yojayet॥
au42.106
pūrṇakumbhaṃ sakusumaṃ sarṣapān chāgalaṃ payaḥ।
śastraṃ dūrvāṃ madhu ghṛtaṃ kuryāddaṣṭasya mūrddhataḥ।
evaṃ śāmyati saptāhādviṣamātmavataḥ sataḥ॥
au42.107
karketanaṃ marakataṃ vajraṃ vāraṇamauktikam।
vaiḍūryaṃ gardabhamaṇiṃ picukāṃ viṣamuṣṭikām॥
au42.108
himavadgirisambhūtāṃ somarājīṃ punarnavām।
tathā droṇaṃ mahādroṇaṃ mānasīṃ sarpajaṃ maṇim।
viṣāṇi viṣaśāntyarthaṃ vīryavanti ca dhārayet॥
au42.109
chatrī jharjharapāṇiśca caredrātrau viśeṣataḥ।
tacchāyāśabdavitrastāḥ praṇaśyantibhujaṅgamāḥ॥
।iti dvicatvāriṃśo'dhyāyaḥ।
atha tricatvāriṃśo'dhyāyaḥ।
au43.1
athātaḥ kīṭaviṣapratiṣedhaṃ nāmādhyāyaṃ vyākhyāsyāsyāmaḥ।
iti ha smāhurātreyādayo maharṣayaḥ॥
au43.2
sarpāṇāmeva viṇmūtraśukrāṇḍaśavakothajāḥ।
doṣairvyastaiḥ samastaiśca yuktāḥ kīṭāścaturvidhāḥ॥
au43.3
kumbhīnasastuṇḍikerī śṛṅgī śatakulīrakaḥ।
ucciṭiṅgognināmā ca cicciṭāṅgo mayūrakaḥ।
ahijorabhrakābartaśārikāmukhavaidalāḥ॥
au43.4
śarāvakurdau paruṣaścitraśīrṣo hi jārakaḥ।
aṣṭādaśeti vāyavyāḥ kīṭā vātaprakopanāḥ॥
au43.5
kauṇḍinyakaḥ kaṇabhako varaṭī patravṛścikaḥ।
vināsikā brāhmaṇikā vindulo bhramarastathā॥
au43.6
bāhyakī picciṭaḥ kumbhī varcaḥkīṭorimedakaḥ।
dundubhiḥ padmakīṭaśca makaraḥ śatapādakaḥ॥
au43.7
pañcālaḥ pākamatsyaśca sūkṣmatuṇḍotha gardabhiḥ।
klītaḥ kṛmiśarārī ca yaścāpyutkleśakaḥ smṛtaḥ।
caturviṃśatirāgreyāḥ kīṭāḥ pittavikāradāḥ॥
au43.8
viśvambharaḥ pañcaśuṣkaḥ pañcakṛṣṇotha kokilaḥ।
sthairyakaḥ pracalākaśca vaṭabhaḥ kiṭibho jaṭī॥
au43.9
sūcīmukhaḥ kṛṣṇagodhā dabhraḥ kāṣāyavāsikaḥ।
trayodaśaite nirdiṣṭāḥ saumyāḥ śleṣmaprakopaṇāḥ॥
au43.10
tuṅganāsaścipilakastālako vāhakastathā।
koṣṭhāgārī kṛmikaro yaśca maṇḍalapucchakaḥ॥
au43.11
tuṇḍanābhaḥ sarṣapako madguliḥ śambukastathā।
agnikīṭaśca saṅkīrṇā dvādaśa prāṇanāśanāḥ॥
au43.12
daṣṭasyakīṭairvāyavyairdaṃśastodarujolbaṇaḥ।
āgneyairalpasaṃsrāvo dāharāgavisarpavān।
pakkapīluphalaprakhyaḥ kharjūrasadṛśotha vā॥
au43.13
kaphādhikairmandarujaḥ pakkodumbarasannibhaḥ।
srāvāḍhyaḥsarvaliṅgastudaṃśaḥ syātsānnipātikaiḥ॥
au43.14
vegāśca sarpavacchopho varddhiṣṇurvisraraktatā।
śirokṣigauravaṃ mūrcchā bhramaḥ śvāsotivedanā॥
au43.15
sarveṣāṃ karṇikā śopho jvaraḥ kaṇḍūrarocakaḥ॥
au43.16
vātikaḥ pakṣavātena sparśāddaśati paittikaḥ।
mukhena ślaiṣmikaḥ kīṭaḥ sarvathā sānnipātikaḥ॥
au43.17
daṣṭasya kaṇabhaiḥ śopho visarpo vamathurjvaraḥ।
daṃśaśca karṇikākāraḥ śyāvarakto viśīryate॥
au43.18
trikaṇṭakaistu daṣṭasya nānāvarṇotha vā sitaḥ।
daṃśo bhavecchvayathumān moho bhedaśca varcasaḥ॥
au43.19
kṛkalāserddhacandrābhaḥ srāvavāt bhṛśalohitaḥ।
daṃśo raktaiścitaḥ sphoṭaiḥ saśūlairdambhavodbhavaḥ॥
au43.20
ekadaṃṣṭrārpitaḥ pītaḥ kaṇḍūmān dārduraḥ saruk।
daṃśo daṣṭaḥ satṛṇnidro mūrcchāvān haritaṃ vamet॥
au43.21
mātsyo daṃśaḥ sarugdāhaḥ prāgevokto jalaukasām।
viśvambharakṛto daṃśaḥ śophakaṇḍūrujānvitaḥ।
kaphodvamamatīsāraṃ kurute koṭhajanma ca॥
au43.22
pītaḥ śatapadīdaṃśaḥ svedarugrāgaśophavān।
atasīpuṣpavarṇo vā piṭakāvān bhramagradaḥ॥
au43.23
gṛhagodhikayā sghedatodaśvayathudāhavān।
kledī ca daṃśo daṣṭasya hṛspīḍā granthisambhavaḥ॥
au43.24
kaṇḍūmān maśakairīṣacchvayathurmandavedanaḥ।
asādhyakīṭasadṛśamasādhyamaśakakṣatam॥
au43.25
prāyeṇa makṣikā netre daśanti śvayathūlvaṇaḥ।
taddaṃśo dāhakaṇḍūmāṃstāsāṃ tu sthālikāṃ tyajet।
tadṛṣṭe piṭakā śyāvā srāviṇī bhūryupadravā॥
au43.26
rugvān pipīlikādaṃśo vahnineva ca dahyate॥
au43.27
jalabindunibhaiḥ sphoṭairdāhakaṇḍūrujānvitaiḥ।
yat gātramācitaṃ soṣma tadvidyādavamūtritam॥
au43.28
vṛścikasya viṣaṃ tīkṣṇamādau dahati vahnivat।
ūrdhvamārohati kṣipraṃ daṃśe paścāttu tiṣṭhati।
daṃśaḥ sadyotiruk śyāvastudyate sphuṭatīva ca॥
au43.29
te gavādiśakṛtkothaddigdhadaṣṭādikothataḥ।
sarpakothācca sambhūtā mandamadhyamahāviṣāḥ॥
au43.30
mandāḥ pītāḥ sitāḥ śyāvā rukṣāḥ karburamecakāḥ।
romaśā bahuparvāṇo lohitāḥ pāṇḍurodarāḥ॥
au43.31
dhūmrodarāstriparvāṇo madhyāstu kapilāruṇāḥ॥
au43.32
piśaṅgāḥ śabalāścitrāḥ śoṇitābhā mahāviṣāḥ॥
au43.33
agnyābhā dvyekaparyāṇo raktāsitasitodarāḥ॥
au43.34
tairdaṣṭaḥ śūnarasanaḥ stabdhagātro rujārditaḥ।
kharvaman śoṇitaṃ kṛṣṇamindriyārthanasaṃvidan॥
au43.35
svidyan mūrcchan viśuṣkāsyo vihṇalo vedanāturaḥ।
viśīryamāṇamāṃsaśca prāyaśo vijahātyasūn॥
au43.36
ucciṭiṅgastu vaktreṇa daśatyabhyadhikavyathaḥ॥
au43.37
sādhyato vṛścikāt stambhaṃ śephaso hṛṣṭaromatām।
karoti sekamaṅgānāṃ daṃśaḥ śītāmbuneva ca॥
au43.38
uṣṭravarṇatayā proktaḥ sa eva hyuṣṭradhūmakaḥ।
rātriko rātricārācca pṛthak tu kaṇabhādiṣu।
vikārasādhanābhedāt bhedāḥ santopi noditāḥ॥
au43.39
vātapittottarāḥ kīṭā ślaiṣmikāḥ kaṇabhondurāḥ।
prāyo vātolbaṇaviṣā vaścikāḥ soṣṭradhūmakāḥ॥
au43.40
yatra yasyaiva doṣasya liṅgādhikyaṃ pratarkayet।
tatra tasyauṣadhaiḥ kuryādviparītaguṇaiḥ kriyām॥
au43.41
hṛtpīḍordhvānilaḥ stambhāḥ sirāyāmosthi parvaruk।
ghūrṇanodveṣṭanaṃ gātraśyāvatā vātike viṣe॥
au43.42
saṃjñānāśoṣṇaniśvāsau hṛdāhaḥ kaṭukāsyatā।
māṃsāvadaraṇaṃ śopho raktapittaṃ ca paittike॥
au43.43
chardyarocakahṛllāsaprasekotkleśapīnasaiḥ।
saśaityamukhamādhuryairvidyācchraleṣmādhikaṃviṣam॥
au43.44
piṇyākena vraṇālepastailābhyaṅgaśca vātike।
svedo nāḍīpulākādyairbṛṃhaṇaśca vidhirhitaḥ॥
au43.45
paittikaṃ stambhayet sekaiḥ pradehaiścātiśītalaiḥ॥
au43.46
lekhanacchedanasvedavamanaiḥ ślaiṣmikaṃ jayet॥
au43.47
kīṭānāṃ triprakārāṇāṃ traividhyena kriyā hitā॥
au43.48
ssvedālepanasekāṃstu koṣṇān prāyovacārayet।
anyatra mūrcchitāddaṃśapākataḥ kothatopi vā॥
au43.49
nṛkeśāḥ sarṣapāḥ pītā guḍo jīrṇaśca dhūpanam।
viṣadaṃśasya sarvasya kāśyapaḥ paramabravīt॥
au43.50
viṣaghnaṃ ca vidhiṃ sarvaṃ kuryāt saṃśodhanāni ca॥
au43.51
sādhayet sarpavaddaṣṭān viṣograiḥ kīṭavṛścikaiḥ॥
asa43.52। taṇḍulīyakatulyāṃśāṃ trivṛtāṃ sarpiṣā piben।
yāti kīṭaviṣaiḥ kampaṃ na kailāsa ivānilaiḥ॥
au43.53
kṣīrivṛkṣatvagālepaḥ śuddhe kīṭaviṣāpahaḥ।
muktālepo varaḥ śophatodadāhajvarapraṇut॥
au43.54
vacā hiṅguviḍaṅgāni saindhavaṃ gajapippalī।
pāṭhāprativiṣāvyoṣaṃ kāśyayena vinirmitam।
daśāṅgamagadaṃ pītvā sarvakīṭaviṣaṃ jayet॥
au43.55
aikadhyaṃ kīṭaviṣajinmahāsnehaṃ payo madhu।
śikhikukkuṭajaiḥ picchaiḥ satailalavaṇottamaiḥ।
dhūpo hanti kṛtaḥ śīghraṃ kīṭavṛścikajaṃ viṣam॥
au43.56
viṣe kaṇabhaje kuryādunduroktamupakramam।
śirīṣabījaṃ maṇḍūke lepaḥ snukkṣīrakalkitam।
madhu trikaṭukaṃ śvetapiṇḍāmūlaṃ ca matsyaje॥
au43.57
vacāṃ vaṃśatvacaṃ pāṭhāṃ nataṃ surasamañjarīm।
dve bale nākulīṃ kuṣṭhaṃ śirīṣaṃ rajanīdvayam॥
au43.58
guhāmatiguhāṃ śvetāmajagandhāṃ śilājatu।
kattṛṇaṃ kaṭabhīkṣāraṃ gṛhadhūmaṃ bhanaśśilām॥
au43.59
rohītakaṃ ca pittena kalkayet sa varo'gadaḥ।
viśvambharādiṣvālepanāvanāñjanapānataḥ॥
au43.60
svarjikājaśakṛtkṣāraḥ surasaḥ sākṣipīḍakaḥ।
madirāmaṇḍasaṃyukto hitaḥ śatapadīviṣe॥
au43.61
kapitthamakṣipīḍorkabījaṃ trikaṭukānvitam।
karañjo dve haridre ca gṛhagodhīviṣāpahaḥ॥
au43.62
kākāṇḍayuktaḥ sarveṣāṃ viṣāṇāṃ taṇḍulīyakaḥ।
praśasto barhiṇoṇḍena tadvadvāyasapīlukaḥ॥
au43.63
tagaraṃ nāgaraṃ nāgakesaraṃ maricāni ca।
prayuktaṃ pānalepābhyāṃ makṣikāviṣanāśanam॥
au43.64
sitāsite ca lavaṇe maricaṃ ca sanāgaram।
phaṇijjakarasopetaṃ varaṭīnāṃ viṣāpaham॥
au43.65
sadyo vṛścikajaṃ daṃśaṃ cakratailena secayet।
vidārigandhāsiddhena kavoṣṇenetareṇa vā॥
au43.66
lavaṇottamayuktena sarpiṣā vā punaḥ punaḥ।
siñcetkoṣṇāranālena sakṣīralavaṇena vā।
upanāho ghṛte bhṛṣṭaḥ kalkojājyāḥ sasaindhavaḥ॥
au43.67
ādaṃśaṃ sveditaṃ cūrṇaiḥ pracchāya pratisārayet।
rajanīsaindhavavyoṣaśirīṣaphalapuṣpajaiḥ॥
au43.68
mātuluṅgāmlagomūtrapiṣṭaṃ ca surasāgrajam।
lepaḥ sukhoṣṇaśca hitaḥ piṇyāko gomayopi vā॥
au43.69
pāne sarpirmadhuyutaṃ kṣīraṃ vā bhūriśarkaram।
guḍodakaṃ vā suhimaṃ cāturjātakavāsitam॥
au43.70
palāśabījaṃ śūlaghno leporkakṣīrabhāvitam।
pārāvataśakutpathyā tagaraṃ viśvabheṣajam।
bīja pūrarasonmiśraṃ varo'yaṃ vṛścikāgadaḥ॥
au43.71
manohnā saindhavaṃ hiṅgu mālatīpallavāni ca।
gośakṛdrasapiṣṭeyaṃ guṭikā vṛścikārdite॥
au43.72
laśuno maricaṃ hiṅgu surasaṃ viśvabheṣajam।
arkakṣīreṇa guṭikā vṛścikārditaśaṅkarī॥
au43.73
saśaivaloṣṭradaṃṣṭrā ca hanti vṛścikajaṃ viṣam॥
au43.74
hiṅgunā haritālena mātuluṅgarasena ca।
lepāñjanābhyāṃ guṭikā paramaṃ vṛścikāpahā॥
au43.75
karañjārjunaśelūnāṃ kaṭabhyāḥ kuṭajasya ca।
śirīṣasya ca puṣpāṇi mastunā daṃśalepanam॥
au43.76
pippalīṃ maricaṃ yaṣṭiṃ śvetāṃ surasamañjarīm।
sahadevāmapāmārgaṃ taṇḍulīyaṃ ca kalkayet।
kutalakṣāratoyena lepo'liviṣanāśanaḥ॥
au43.77
yo muhyati praśvasiti pralapatyugravedanaḥ।
tasya pathyāniśākṛṣṇāmañjiṣṭhātiviṣoṣaṇam।
sālābuvṛntaṃ vārtākarasapiṣṭaṃ pralepanam॥
au43.78
ādaṃśe yasya kaṇḍūḥsyāt kothaḥ koṭhaṃ ca dāruṇam।
tasya lepastrikaṭukaṃ yavakṣārokṣipīḍakaḥ॥
au43.79
pārāvataśakṛtkāntāsvarjjikāgnihareṇavaḥ।
rasena mātuluṅgasya kṣīreṇārkasyavā drutāḥ॥
au43.80
hṛdayaṃ pīḍyate yasya mūrcchā cimicimāyanam।
dantauṣṭhadaṃśo romṇāṃ ca harṣastasya nivartate।
vego viṣasya pañcāhānnaiva vā kriyayā vinā॥
au43.81
tatra kurvīta daṃśasya lepanaṃ mastukalkitaiḥ।
śvetapāṭalyativiṣāharidrāhariṇīnataiḥ।
bilvamūlayavakṣārasūkṣmamāgadhikāyutaiḥ॥
au43.82
utkṛtyata ivādaṃśaḥ śūnaḥ klinno hatacchaviḥ।
jambūphalanibhaṃ raktaṃ kūjan vamati veṣṭate॥
au43.83
indriyārthaṃ na jānāti prasvidyati ca yo muhuḥ।
svarjikākuṣṭhatagaranākulīpīlupippalīḥ।
bṛhatīṃ cācchasurayā tasya piṣṭvā vilepanam॥
au43.84
sarvatra cogrāliviṣe pāyayenmadhusarpiṣī।
vidhyet sirāṃ vidadhyācca vamanāñjananāvanam।
uṣṇasnigdhāmlamadhuraṃ bhojanaṃ cānilāpaham॥
au43.85
nāgaraṃ gṛhakapotapurīṣaṃ bījapūrakaraso haritālam।
saindhavaṃ ca vinihantyagado'yaṃ lepato'likulajaṃ viṣamāśu॥
au43.86
ante vṛścikadaṣṭānāṃ samudīrṇe bhṛśaṃ viṣe।
viṣeṇālepayeddaṃśaṃ sthāvareṇa yathocitam॥
au43.87
kriyeyamucciṭiṅgepi pratilomaṃ ca pāṃsubhiḥ।
udvartanaṃ sukhāmloṣṇaistathā pracchādanaṃ ghanaiḥ॥
au43.88
kuṭajasya phalaṃ kuṣṭhaṃ mālatī phalinī natam।
tiktekṣvākuśca piṣṭāni pānapnadhdmanādibhiḥ॥
au43.89
vṛścikondurulūtānāṃ sarpāṇāṃ ca viṣāpaham।
samānamamṛtenedaṃ garaśeṣaṃ ca nāśayet॥
au43.90
arkasya dugdhena śirīṣabījaṃ trirbhāvitaṃ pippalicūrṇamiśram।
eṣo'gado hanti viṣāṇi kīṭabhujaṅgalūtonduruvṛścikānām॥
।iti tricatvāriṃśo'dhyāyaḥ।
atha catuścatvāriṃśo'dhyāyaḥ।
au44.1
athāto lūtāpratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au44.2
viśvāmitrāya ruṣṭasya vasiṣṭhasya lalāṭajāḥ।
svedaleśāḥ smṛtā lūtā lūne ye patitāstṛṇe॥
au44.3
khāṇḍave dahyamānānāmasurāṇāṃ śarīrataḥ।
ye sphuliṅgā viniśceruste lūtā iti kecana॥
au44.4
anye vadanti bhuktasya duṣṭasyānnasya mūrcchanāt।
sambhavanti viṣasphoṭā ye lūtāḥ kīṭalakṣaṇam।
yathāsvaṃ dhārayantaste lūtāḥ kīṭāśca saṃjñitāḥ॥
au44.5
tatra ghoratamā lūtā bhidyante tā api tridhā।
takṣṇimadhyāvaratvena ghnanti vāśvacikitsitāḥ।
saptāhena daśāhena pakṣeṇa ca paraṃ kramāt॥
au44.6
kapilāgnimukhī pītā padmā mūtrā sitāsitā।
āgneyyaḥ svedajāḥ sapta lūtāḥ pittavikāradāḥ॥
au44.7
pāṇḍurā raktapadikā bhṛṅgā piṅgā trimaṇḍalā।
pūtirvīrāṇḍajāḥsapta saumyāḥ śleṣmavikāradāḥ॥
au44.8
kumudālaviṣā raktā ścitrā santā nimecakā।
kasanā codbhidāḥ sapta vāyavyā vāyurogadāḥ॥
au44.9
kākāṇḍyeṇapadī lājā vaidehī jālinī tathā।
mālāguṇā suvarṇā ca miśrāḥ saptopapādikāḥ॥
asa44.10। vyāpnuvantyāśu gātrāṇi jvalatpāvakasannibhāḥ।
sannipātakṛto'sādhyāḥ sādhyāḥ kṛcchreṇacetarāḥ॥
au44.11
tā daśanti site pakṣe'site sandhau sadaiva ca॥
au44.12
daṃśaḥ sāmānyatastāsāṃ dadrumaṇḍalasannibhaḥ।
sito'sito'ruṇaḥpītaḥśyāvo vā mṛdurunnataḥ॥
au44.13
madhye kṛṣṇo'thavā śyāvaḥ paryante jālakāvṛtaḥ।
visarpavāñchophayutastapyate bahuvedanaḥ॥
au44.14
jvarāśupākavikledakothāvadaraṇānvitaḥ।
kledena yatspṛśatyaṅgaṃ tatrāpi kurute vraṇam॥
au44.15
śvāsadaṃṣṭrāśakṛnmūtraśukralālānakhārtavaiḥ।
aṣṭābhirudvamantyetā viṣaṃ vaktrādviśeṣataḥ॥
au44.16
śvāsena daṃśaḥ sahasā śūyate jvaradāhavān।
daṃṣṭrākṛtastūgrataro vivarṇaḥ kaṭhitaḥ sthiraḥ॥
au44.17
gambhīraśophavastodavedanādāhasaṃyutaḥ।
durgandhī śakṛtā dāhakaṇḍūcimicimānvitaḥ॥
au44.18
pacyate cāśu pakvaśca pāṇḍuḥ pīluphalopamaḥ।
mūtreṇa raktaparyanto madhye kṛṣṇo viśīryate॥
au44.19
āvartasadṛśaḥ śūnaḥ pūtiḥ sarpati dahyate।
śukreṇa granthisaṃsthānaḥ kaṭhinastīvravedanaḥ॥
au44.20
alpamūlolparukvoṭho lālayā kaṇḍuro mṛduḥ।
nakhena coṣapiṭakākaṇḍūdhūmāyanānvitaḥ।
kiṃśukodaravarṇastu rajasā cañcumālavān॥
au44.21
lūtā nābherdaśantyūrdhvamūrdhvaṃ cādhaśca kīṭakāḥ।
taddūṣitaṃ ca vastrādi dehe pṛktaṃ vikārakṛt॥
au44.22
dinārdhaṃ lakṣyate naiva daṃśo lūtāviṣodbhavaḥ॥
au44.23
sūcīvyadhavadābhāti tatosau prathame'hani।
avyaktavarṇaḥ pracalaḥ kiñcit kaṇḍūrujānvitaḥ॥
au44.24
dvitīye'tyunnatonteṣu piṭakairiva cācitaḥ।
vyaktavarṇo nato madhye kaṇḍūmān granthisannibhaḥ॥
au44.25
tṛtīye sajvaro romaharṣakṛdraktamaṇḍalaḥ।
śarāvarūpastodāḍhyo romakūpeṣu sāsravaḥ॥
au44.26
mahāṃścaturthe śvayathustāpaśvāsabhramapradaḥ॥
au44.27
vikārān kurute tāṃstān pañcame viṣakopajān।
ṣaṣṭhe vyāpnoti marmāṇi saptame hanti jīvita॥
au44.28
viṣamityatitīkṣṇānāmitare vibhajedataḥ॥
au44.29
viṣaṃ śāmyati sarvāsāmekaviṃśatirātrataḥ॥
au44.30
daṃśaḥ pittātmako dāhatṛṭsphoṭajvaradāhavān।
saśophaḥ kaṭhinaḥ pāṇḍuḥ kaṇḍūmān ślaiṣmikolparuk।
vātikaḥ paruṣaḥ śyāvaḥ parvabhedādirukkaraḥ॥
au44.31
sarpajñānoditairliṅgairddoṣodrekaṃ ca lakṣayet॥
au44.32
tridoṣāḥ prāyaśaḥ sarvā lūtāḥ pittakaphādhikāḥ॥
au44.33
prāṇāntikīṣu hṛnmohaśvāsahidhmāśirograhāḥ।
śvetāsitāḥ pītaraktāḥ piṭakāḥ śvayathūdbhavaḥ॥
au44.34
veputhurvamathurdāhastṛḍāndhyaṃ vakranāsatā।
śyāvoṣṭhavaktradantatvaṃ pṛṣṭhagrīvāvabhañjanam।
pakvajambūsavarṇaṃ ca daṃśāt sravati śoṇitam॥
au44.35
athāśu lūtādaṣṭasya śastreṇādaṃśamuddharet।
dahet jāṃbavoṣṭhādyairna tu pittottaraṃ dahet॥
au44.36
karkaśaṃ bhinnaromāṇaṃ marmasandhyādisāṃśritam।
prasṛtaṃ sarvato daṃśaṃ na chindīta dahet vā॥
au44.37
lepayeddagdhamagadairmadhusaindhavasaṃyutaiḥ।
suśītaiḥ secayeccānu kaṣāyaiḥ kṣīrivṛkṣajaiḥ॥
au44.38
sarvatopaharedraktaṃ śṛṅgādyaiḥ sirayāpi vā।
srute rakte parīṣeko ghṛtakṣīrādibhirhitaḥ॥
au44.39
prapauṇḍarīkaddrīberasārivośīrajīvakāḥ।
lodhracandanajīvantīmañjiṣṭhāsarjavañjulāḥ॥
au44.40
mṛṇālabisaśaivālakumudotpalagairikāḥ।
nyagrodhodumbarāśvatthaniculaplakṣavetasāḥ॥
au44.41
samaṅgāpāṭalīgundrākākolīśataparvikāḥ।
śirīṣadhātakīmūrvāvidārīpadmakiṃśukāḥ॥
au44.42
śṛṅgāṭakaṃ kośavatīvāyasīsomarājayaḥ।
madhukāṃśumatīmūrvā yathālābhaṃ samāhṛtāḥ।
śastaḥ paryuṣito lepaḥ saghṛtaḥ paittike varṇe॥
au44.43
śyāmādvayaniśāmustānakharāsnāmahāsahāḥ।
vāsāpattaṅgasuvahānākulīgirikarṇikāḥ॥
au44.44
sarpagandhāyavaphalānirguṇḍyaśmantakasthirāḥ।
śukākhyā mahiṣakrāntā kuṣṭhendrayavakuṅkumam॥
au44.45
karavīrāgarunataṃ sugandhā sinduvārakam।
āsphoṭagundrā ca hitā pralepaḥ ślaiṣmike viṣe॥
au44.46
bimbīvidulabandhūkakovidārapalāśakāḥ।
suvahāriṣṭakabrāhmīguḍūcīviśvasairyakāḥ॥
au44.47
siddhārthakā devadāru viḍaṅgānīndravāruṇī।
śatāvarīlāṅgalikīrājavṛkṣapunarnavāḥ॥
au44.48
jīvantī vāyasī bhārṅgī katakendrayavārjunāḥ।
misivyāghrapadīsiṃhapucchīmaṇḍalaparṇikāḥ॥
au44.49
śvadaṃṣṭrā kolabṛhatī revatī śvetapuṣpikā।
prapunnāṭaḥ kuravakaḥ pralepo vātike viṣe॥
au44.50
sarvatraiva ca śasyante bodhiśleṣmātakākṣakāḥ॥
au44.51
udīrṇadoṣān balino viṣe mahati vābhayen।
kākaṇḍakīkośavatī lodhrendrayavasaindhavaiḥ॥
au44.52
paṭolapatramaricakaraghāṭapriyaṅgubhiḥ।
kṛṣṇāśukanasānīpanimbasaptāhvayaṣṭibhiḥ॥
au44.53
virecayecca triphalātrivṛttrikaṭusaindhavaiḥ।
sadantīpūgamṛdvīkā viḍaṅgairathavā pacet।
ebhiḥ palārdhikaiḥ prasthaṃ samabrāhmīrasaṃ ghṛtāt॥
au44.54
pañcamūlaśṛtaṃ kṣīraṃ toyaṃ vā śodhanauṣadhaiḥ।
yathāsvaṃ kalkitairyuktaṃ pṛthagdadyādvirecanam॥
au44.55
pippalīpippalīmūlaśuṇṭhīndrayavasaindhavaiḥ।
pāṭhājamodāyaṣṭyāhvamustāsarṣapadārubhiḥ॥
au44.56
laghunā pañcamūlena saralena ca sādhitā।
peyā saṃsarjane yojyā saghṛtā viṣanāśinī॥
au44.57
ādhmānahidhmāśvāseṣu pṛṣṭhagrīvāvabhañjane।
saṅkocastambhakampeṣu śūleṣvardhāvabhedake॥
au44.58
vātarogeṣu cānyeṣu parvabhedārditādiṣu।
eraṇḍavilvasaralacirivilvārkapāṭalīḥ॥
au44.59
śigrupāṭhā kuśavṛṣaṃ vidulaṃ ca jale pacet।
kanīyaḥ paścamūlaṃ ca tasmin maṇḍaṃ pacet ghṛtāt॥
au44.60
dviguṇe tulyagokṣīre piṣṭairyaṣṭīniśānataiḥ।
surāhvavellasaralaśatāhvālodhragairikaiḥ॥
au44.61
payasyākuṣṭhāgāṅgeyīkṛṣṇāmadanasaindhavaiḥ।
bastau pratyāgateśnīyāt pañcamūlānvitaiḥ rasaiḥ॥
au44.62
nāvanaṃ gaurave śophe lālāsrāve hanugrahe।
girikarṇī phalasaro bandhūkaṃ kiṇihī sitā॥
au44.63
ṣaḍgranthālaśunavyoṣabṛhatīvellasaindhavam।
apāmārgaphalaṃ bhārṅgī nākulī sarpagandhikā॥
au44.64
śyāmā yavaphalā bījaṃ phaṇijjakaśirīṣayoḥ।
vārtākarasapiṣṭāni nasyaṃ viṣaharaṃ param॥
au44.65
viriktaśirasaścāsya sarpirmaṇḍonu nāvanam॥
au44.66
netroparodhaśvayathukaṇḍūnidrāsamāgame।
vacāmanohvātrikaṭutriphalālodhragairikāḥ॥
au44.67
śaṅkho nīlotpalaṃ tāmraṃ hema pravālakam।
jīvantī laśunaṃ kuṣṭhaṃ katakaṃ mārkavaṃ natam॥
au44.68
prapaiṇḍarīkaṃ madhukaṃ karañjaphalasaindhavam।
niśe phaṇijjakaṃ tutthaṃ srotoñjanarasāñjane।
meṣaśṛṅgayāśca kusumaṃ piṣṭaṃ govāriṇāñjanam॥
au44.69
surasaprasavavyoṣavilvamūlasurāhvayam।
haridrā chāgalīmūtraṃ lūtākīṭaghnamañjanam॥
au44.70
śirīṣapadmakośīrapāṭalīsinduvārakam।
kṣīriśuṅganatodīcyasārivākuṣṭhacandanam॥
au44.71
śelusvarasapiṣṭoyamagado nāvaneñjane।
pāne pralepe seke ca lūtāsu paramaṃ hitaḥ॥
au44.72
payasyā madhumṛdvīkāśvadaṃṣṭrākṣīramoraṭāḥ।
gojīvidārīyaṣṭyāhvamadhukāni ca tadguṇaḥ॥
au44.73
tathā śirīṣakusumaṃ candralekhodbhavaṃ phalam।
surālā kaṭabhī jātiḥ śvetā ca girikarṇikā॥
au44.74
tadvacca yuñjyāttagarakuṣṭhanāgabalābalāḥ॥
au44.75
haridrāyugalaṃ nāgadantī lodhraṃ ca śābaram।
śirīṣapuṣpaṃ tagaraṃ sahadevā śatāvarī॥
au44.76
punarnavā nāgabalā sarpagandhā kuṭannaṭam।
gavādanī dantaśaṭhasomavalkendurājayaḥ।
viṣeṣu sarveṣvagadaḥ sakṣaudraḥ sarvakarmakṛt॥
au44.77
sarpākṣī candanaṃ vakraṃ mṛgākṣī gandhanākulī।
elā mahāsugandhā ca bastamūtreṇa kalkitaḥ।
lepe pāne ca lūtāsu nānena sadṛśogadaḥ॥
au44.78
kaṭabhīmūlatagarasamaṅgodavadārubhiḥ।
bṛhatīdvayagāṅgeyīrocanācandanairghṛtam॥
au44.79
siddhaṃ caturguṇakṣīraṃ pānābhyañjanayorhitam।
lūtākaṇabhakīṭānāṃ viṣe paramadāruṇe॥
au44.80
nivṛtte dāhaśophādau karṇikāṃ pātayedvraṇāt॥
au44.81
kusumbhapuṣpaṃ godantaḥ svarṇakṣīrī kapotaviṭ।
trivṛtā saindhavaṃ dantī karṇikāpātanaṃ tathā॥
au44.82
haridrā gugguluḥ kiṇvaṃ vaṃśalekhaḥ kapotaviḍ।
tadvacca saindhavaṃ kuṣṭhaṃ dantīkaṭukadaugdhikam।
rājakrośātakīmūlaṃ kiṇvo vā mathitodbhavaḥ॥
au44.83
karṇikāpātasamaye bṛṃhayeta viṣāpahaiḥ॥
au44.84
ṛtukāle ca lūtānāṃ yāvantaḥ śukravindavaḥ।
dehe patanti tāvatyo jāyante karṇikāḥ samam॥
au44.85
godantadantī trivṛtā haridre saindhavaṃ tilāḥ।
madhukaṃ nimbapatrāṇi ghṛtaṃ ca vraṇaśodhanam॥
au44.86
kāntāviḍaṅgakhadiranimbakampillakāmbudaiḥ।
sarjailādhātakīlohaiḥ siddhaṃ sarpirvraṇāpaham॥
au44.87
śirīṣakaṭabhīśelukṣīrivṛkṣārjunatvacaḥ।
kalkacūrṇaparīṣekaiḥ kīṭalūtāvraṇāpahāḥ॥
au44.88
śatāhvālodhrakāsīsadārvījambvasthirocanāḥ।
harītakī pūgaphalaṃ cūrṇoyaṃ vraṇaropaṇaḥ॥
au44.89
lākṣā rajanyau mañjiṣṭhā haritālaṃ manaśśilā।
sarpirmadhu ca lepoyaṃ tvagviśuddhikaraḥ param॥
au44.90
romasañjananaṃ kuryādyaduktaṃ vraṇasādhane॥
au44.91
snehakāryamaśeṣaṃ ca sarpiṣaiva samācaret।
viṣasya vṛddhaye tailamagneriva tṛṇolapam॥
॥iti catuścatvāriṃśo'dhyāyaḥ॥
atha pañcacatvāriṃśo'dhyāyaḥ।
au45.1
athātaḥ pratyekalūtāpratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au45.2
ādaṃśe piṭakā tāmrā bhavet kapilayā sthirā।
lasīkā romakūpeṣu dāho'kṣṇo mūrdhni gauravam॥
au45.3
pānanasyāñjanālepasekeṣvatra prayojayet।
niśāpadmakakuṣṭhailākarañjakakubhatvacaḥ॥
au45.4
sthirārkaparṇyapāmārgabrāhmījvalananākulīḥ।
athavā kuṣṭhapattaṅganakhajoṅgakakuṅkumam॥
au45.5
agnimukhyātiruksphoṭaḥ sambhavatyagnidagdhavat।
agnijvālāsamānena prasvidyati viṣoṣmaṇā॥
au45.6
tṛḍdāhakampamūrcchāvān pittāsramatisāryate।
yojayet pūrvavattatra pratyākhyāya tvarānvitaḥ॥
au45.7
kuṣṭhalāmajjakośīramadhūkaṃ madhukaṃ madhu।
lābhataḥ śītavīryāṇi tālīsaṃ gopakanyakām॥
au45.8
pītayā pītaviṇmūtradaṃśakledākṣidarśanam।
mūrcchācchardiṃśiroduḥkhajvarārocakaśūlavān॥
au45.9
tatreṣṭāḥ kaṭabhośīramuñjāvañjulapadmakāḥ।
vaṃśakāśārjunakuśāḥ śirīṣakiṇihītvacaḥ।
athavā vanyabālhīkakuṣṭhakesarajoṅgapham॥
au45.10
padmābhaḥ padmayā sphoṭo bhinno'bhinnaḥ punarbhavet।
klidyatyāśu sravatyuṣṇaṃ kledaṃ sparśe'tirukkaraḥ॥
au45.11
tatra padmotpalānnālo himavetasavañjulāḥ।
samṛṇālāḥ sakumudāḥ sakṣaudraghṛtaśarkarāḥ॥
au45.12
pūtirmūtraviṣādaṃśo visarpī kṛṣṇaśoṇitaḥ।
śvāsakāsajvaracchardiṃmūrchādāhabhramānvitaḥ॥
au45.13
manaśśilālamadhukamadhūkotpalacandanam।
kuṣṭhālāmajjakośīrapadmakaṃ tatra bheṣajam॥
au45.14
ādaṃśe śvetayā śvetā piṭakā bhṛśakaṇḍulā।
dāhamūrchājvararujāvisarpakledakāriṇī॥
au45.15
tatreṣṭāḥ śītarāsnailāhareṇunalavañjulāḥ।
kuṣṭhamāṃsīnatośīrakāntādhyāmakapadmakāḥ॥
au45.16
ādaṃśaḥ kṛṣṇayā kṛṣṇo viṅgandhiḥ kledaśophavān।
utthāpyate kṛṣṇamasṛgduṣṭaṃ tatra ca bheṣajam।
mahāsugandhā sarpakṣī vakrailā gandhanākulī॥
au45.17
śūnaḥ pāṇḍūrayā daṃśaḥ śopho vaktrasya gauravam।
jvaro vighūrṇanaṃ jṛmbhā śiroruk tatra bheṣajam।
mūlaṃ vāruṇapuṣpāyā rocanā gośakṛdrasaḥ॥
au45.18
āpāṇḍupiṭako daṃśaḥ śophavān raktapādayā।
asrasruttatra naladasevyodīcyahimaṃ madhu॥
au45.19
bhṛṅgābho bhṛṅgayā daṃśaḥ piṭakā dāharukkarī।
koṭhaiśca cīyate gātraṃ tatra śastaṃ bhiṣagjitam।
aṅkolasāraḥ phalinī gavāṃ pittaṃ misirgadaḥ॥
au45.20
piṅgayā vahnidagdhābho daṃśaḥ sphoṭo bahusrutiḥ।
tībraśophajvararujāhṛtpīḍādāhatṛṅyutaḥ॥
au45.21
tatrāgadaḥ sitā gundrā mallikā madhukotpalam।
jīvaṃkaḥ kṣīriṇāṃ śuṅgā dvihimaṃ nāgakesaram॥
au45.22
trimaṇḍalāyā bahalo daṃśaḥ kṛṣṇaṃ sravatyasṛk।
arucirnetrayordāhaḥ kaluṣasrutidṛṣṭitā॥
au45.23
vividhairmaṇḍalaiścāsya śarīramupacīyate।
tatrārkamūladviniśāsurālāpṛśniparṇikāḥ।
dadhitthanākulībrāhmījyotiṣmatyo hito'gadaḥ॥
au45.24
ādaṃśaḥ pūtigandhāyā visarpakledadāhavān।
alajīsannibho rugvān vibaddhapiṭakācitaḥ॥
au45.25
bhārṅgīnidigdhikānimbapāṭalīsinduvārakam।
dūrvā haridre vāsā ca pūtigandhāviṣāpaham॥
au45.26
citramaṇḍalavān daṃśaḥ piṭakājālakāvṛtaḥ।
vīrāyā mūrdharuk śītajvarānnadveṣasaṃyutaḥ॥
au45.27
haridre naladaṃ kuṣṭhamelā surasamañjarī।
tagaraṃ ca śvapittena piṣṭaṃ vīrāviṣāpaham॥
au45.28
daṃśaḥ kumudayā dāhasphoṭasphuraṇatodavān।
picchilakledavisrāvī saśvāsassagalagrahaḥ।
pratyākhyāyātra kurvīta sāmānyoktaṃ kriyākramam॥
au45.29
bhavantyalaviṣādaṃśe pītalohitamaṇḍalāḥ।
piṭakāḥ sarṣapaprakhyāstāluśoṣo rujā jvaraḥ॥
au45.30
chardirdāhaḥ śiraḥkampastatra sevyaḥ samākṣikaḥ।
sakāsīsakahrīberaḥ sapippalivaṭāṅkuraḥ॥
au45.31
raktānto raktayā daṃśaḥ sapāṇḍupiṭakājvaraḥ।
śvetotisāraḥ śvasanaṃ dāhaḥ kledaḥ saśoṇitaḥ।
śastaṃ śelvarjunāmrātāttvaṅmūlaṃ sinduvārataḥ॥
au45.32
ādaṃśe citrayā raktā piṭakā visṛtā sthirā।
parvabhedaśirastāpajvaraśophā visarpiṇī॥
au45.33
bhinnā kṛṣṇatvamabhyeti pītāsrāvā mahāvraṇā।
tatreṣṭāḥ kuṣṭhanaladaśirīṣanalareṇukāḥ॥
au45.34
daṃśe ca santānikayā śūlamākulatāśruṇaḥ।
pradarākṣepakau tatra kesaraṃ kṣīriṇāṃ tvacaḥ।
āmrasya sinduvārasya mūlamaśmantakasya ca॥
au45.35
piṭakā mecakā daṃśamadhye jatukaṇopamā।
jvaraḥ śophotra vāruṇyāṃ rocanā rajanīdvayam॥
au45.36
rājīmān kasanādaṃśaḥ śiroruk śvāsakāsavān।
śītapicchilaraktasrudraktokaṃ tatra meṣajam॥
au45.37
pāṇḍurakto'tirugdaṃśaḥ kākāṇḍyāḥ smṛtimoṣakṛt।
hidhmā śvasanatṛṇmūrcchā nidrākṣepakahṛdgadāḥ॥
au45.38
raktāntarstveṇapādāyā daṃśaḥ kṛṣṇatilākṛtiḥ।
dāhamohāgnivīsarpatṛṅvamiśvāsakāsavān॥
au45.39
pūtiḥ śyāvotiruk sāsṛgādaṃśo lājavarṇayā।
śītajvarasamutthāno dāhamūrchātisāravān॥
au45.40
agnidagdhanibho daṃśo vaidehyā bhṛśavedanaḥ।
gambhīraḥ sajvarastīkṣṇamoho hṛdayapīḍanam॥
au45.41
ūrdhvarājīcito daṃśo jālinyāstīvraśopharuk।
udīrṇatṛṅbhramaśvāsastambhamohavidīryate॥
au45.42
rakto mālāguṇādaṃśo dhūmagandhiḥ sapīvraruk।
dīryate pārśvatastaistaiḥ saṃrabdhairmaṇḍalairyutaḥ॥
au45.43
antardāho bahiḥ śaityamādhmānaṃ mūtrakṛcchratā।
mūrcchāpralāpātīsārajvarāḥ prāṇāntakāriṇaḥ॥
au45.44
dhmātaḥ sauvarṇikādaṃśaḥ syandate matsyagandhikaḥ।
śirokṣirugjvaraḥ kāsastṛṇā śopho vamirbhramaḥ॥
au45.45
āsādhyānāmapi hitaṃ pratyākhyāyāśu yojayet।
doṣocchrāyaviśeṣeṇa chedadāhādivarjitam॥
au45.46
kapilā tatra nāsāyāmagnirdaśati jatruṇi।
pītā tu gaṇḍayoḥ padmā dakṣiṇāṃsetha kakṣayoḥ॥
au45.47
lūtā mūtraviṣā śvetā cibuke kālikākṣiṇi।
pāṇḍurā dakṣiṇaskandhe karayo raktapādikā॥
au45.48
vāmapārśve daśet bhṛṅgā vāmāṃse piṅgalā daśet।
trimaṇḍalodare pūtiḥ pṛṣṭhe vīrā tu dakṣiṇe॥
au45.49
bāhau nābhyāṃ kumudikā vāmaskandhe'lasaṃjñitā।
kaṇṭhe raktā lalāṭe tu citrā santānikauṣṭhayoḥ॥
au45.50
mecakā mūrdhni kasanāddhastayoḥ kakṣamūlayoḥ।
kākāṇḍyeṇī tu hṛdaye lājavarṇā stanāntare॥
au45.51
bāhusandhiṣu vaidehī lūtāpāṅge tu jālinī।
mālāguṇākhyā grīvāyāṃ sauvarṇī karṇamūlayoḥ॥
au45.52
iti kṣetrāṇi niyatānyatyudīrṇaviṣāḥ punaḥ।
parakṣetrepi vartante rājānotibalā iva॥
॥iti pañcacatvāriṃśo'dhyāyaḥ॥

au46.1
athāto mūṣikālarkapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au46.2
lālanaścapalaḥ putro hasiraścikiro'jinaḥ।
kaṣāyadantaḥ kulakaḥ kokilaḥ kapilo'sitaḥ॥
au46.3
aruṇaḥ śabalaḥ śvetaḥ kapotaḥ palitonduruḥ।
cucchundāro rasālākhyo daśāṣṭau ceti mūṣikāḥ॥
au46.4
yasminnaṅge patatyeṣāṃ śukramaṅgaiḥ spṛśanti vā।
yacchukradigdhaistatrāsre dūṣite pāṇḍutāṃ gate॥
au46.5
granthayaḥ śvayathuḥ koṭho maṇḍalāni bhramoruciḥ।
śītajvararotiruksādo vepathuḥ parvabhedanam॥
au46.6
romaharṣaḥ snutirmūrcchā dīrghakālānubandhanam।
śleṣmānuviddhabahvākhupotakachardanaṃ sakṛt॥
au46.7
vyavāyyākhuviṣaṃ kṛcchraṃ bhūyo bhūyaśca kupyati॥
au46.8
mūrcchāṅgaśophavaivarṇyakledaśabdāśrutijvarāḥ।
śirogurutvaṃ lālāsṛkchardiścāsādhyalakṣaṇam॥
au46.9
śūnabastiṃ vivarṇauṣṭhamākhvābhairgranthibhiścitam।
cucchundurusagandhaṃ ca varjayedākhudūṣitam॥
au46.10
śunaḥ śleṣmolbaṇā doṣāḥ saṃjñāṃ saṃjñāvahāśritāḥ।
muṣṇantaḥ kurvate kṣobhaṃ dhātūnāmatidāruṇam॥
au46.11
lālāvānandhabadhiraḥ sarvataḥ sobhidhāvati।
srastapucchahanuskandhaḥ śiroduḥkhī natānanaḥ॥
au46.12
daṃśastena vidaṣṭasya suptaḥ kṛṣṇaṃ kṣaratyasṛk।
hṛcchirorugjvarastambhatṛṣṇāmūrchodbhavo'nu ca॥
au46.13
anenānyepi boddhavyā vyālā daṃṣṭrāprahāriṇaḥ।
sṛgālāśvatarāśvarkṣadvīpivyāghravṛkādayaḥ॥
au46.14
kaṇḍūnistodavaivarṇyasuptikledajvarabhramāḥ।
vidāharāgarukpākaśophagranthi vikuñcanam॥
au46.15
daṃśāvadaraṇaṃ sphoṭāḥ karṇikā maṇḍalāni ca।
sarvatra saviṣe liṅgaṃ viparītaṃ tu nirviṣe॥
au46.16
daṣṭo yena tu tacceṣṭārutaṃ kurvan vinaśyati।
paśyaṃstameva cākasmādādarśasalilādiṣu॥
au46.17
jaladarśanasaṃsparśaśabdebhyo yaśca santraset।
adaṣṭamapi taṃ jahyājjalasantrāsarogiṇam॥
au46.18
ākhunā daṣṭamātrasya daṃśaṃ kāṇḍena dāhayet।
darpaṇenāthavā tīvrarujā syāt karṇikānyathā॥
au46.19
dagdhaṃ visrāvayeddaṃśaṃ pracchitaṃ ca pralepayet।
śirīṣarajanīvakrakuṅkumāmṛtavallibhiḥ॥
au46.20
agāradhūmamañjiṣṭhā rajanī lavaṇottamaiḥ।
lepo jayatyākhuviṣaṃ karṇikāyāśca pātanaḥ॥
au46.21
tatomlaiḥ kṣālayitvā tu toyairanu ca lepayet।
pālindī śvetakaṭabhī bilvamūlaguḍūcibhiḥ।
anyaiśca viṣaśophaghnaiḥ sirāṃ vā mokṣayet drutam॥
au46.22
chardanaṃ jālinīkāthaiḥ śukākhyāṅkolayorapi।
kośavatyāḥ śukākhyāyāḥ phalaṃ jīmūtakasya ca।
madanasya ca sañcūrṇya dadhnā pītvā viṣaṃ vamet॥
au46.23
vacāmadanajīmūtakuṣṭhaṃ vā mūtrapeṣitam।
pūrvakalpena pātavyaṃ sarvonduruviṣāpaham॥
au46.24
niṣpāvāḥ kadalīmūlaṃ bandhujīvaphalāni ca।
suvarcalārāmaṭhakaṃ svarjikātiviṣādvayam। śyāmādrikarṇikāmūlamūrdhacaiṃvamanatrayam॥
au46.25
vāntasya śuddhe hṛdaye śūlaṃ hidhmārucirvamiḥ।
uṣṇodgārānubandho vā syāccettatraitadauṣadham॥
au46.26
jīrakaṃ tryūṣaṇaṃ kuṣṭhaṃ tuṅgākhyaṃ nāgakesaram।
rajanyau saindhavaṃ sevyaṃ yaṣṭīmadhusuvarcalām॥
au46.27
madhuraṃ ca gaṇaṃ piṣṭvā bījapūrakapitthayoḥ।
rasena ṣāḍavaṃ kuryānmadhumatsyaṇḍikānvitam।
gandhavarṇarasopetaḥ sa pīto viṣadoṣajit॥
au46.28
dvipippalīdvyaṃśumatīkvāthe peyā ca tadguṇā॥
au46.29
virecane trivṛnnīlītriphalākalka iṣyate।
śirovirecane sāraḥ śirīṣasya phalāni ca॥
au46.30
añjane gomayaraso vyoṣasūkṣmarajonvitaḥ।
kapitthagomayaraso madhumānavalehane॥
au46.31
taṇḍulīyakamūlena siddhaṃ pāne hitaṃ ghṛtam।
dviniśā kaṭabhī raktā yaṣṭyāhvairvāmṛtānvitaiḥ।
āsphotamūlasiddhaṃ vā pañcakāpitthameva vā॥
au46.32
adhobhāge viśuddhasya śūlaṃ nābhyāṃ bhavedyadi।
purīṣaṃ vā vibadhyeta gude syādvā vikartikā॥
au46.33
tatra peyāṃ pibecchītāṃ śarkarāmadhusaṃyutām।
pippalī pippalīmūlasārivā kaṭukāhvayaiḥ।
śṛtaiḥ siddhāṃ saha balāsamaṅgāviśvabheṣajaiḥ॥
au46.34
naladadhyāmakavyoṣalodhracitrakadīpyakam।
kutalakṣāratoyena piṣṭaṃ mākṣikasarpiṣā॥
au46.35
dadhnā vā prāśayet kṣaudraṃ yavakṣārapayodadhi।
phaṇitaṃ tailamājyaṃ ca viṣaghnaṃ pītamekataḥ॥
au46.36
sinduvāraṃ nataṃ śigru bilvamūlaṃ punarnavam।
vacā śvadaṃṣṭrā jīmūtameṣāṃ kvāthaṃ samākṣikam।
pibecchālyodanaṃ dadhnā bhuñjāno mūṣikārditaḥ॥
au46.37
takreṇa śarapuṅkhāyā bījaṃ sañcūrṇya vā pibet।
aṅkolamūlavalko vā bastamūtreṇa kalkitaḥ।
pānalepanayoryuktaḥ sarvonduruviṣāpahaḥ॥
au46.38
payaḥ payasyayā yuktaṃ sitayā madhukena ca॥
au46.39
kirātatiktamamṛtāṃ samaṅgāṃ kakubhatvacam।
bāṇaṃ palāśaṃ kāśmaryaṃ payasyāṃ taṇḍulīyakam॥
au46.40
ākhuvinnāṃ mahānimbaṃ saptaparṇaṃ madhūlikām।
kapitthaṃ rājavṛkṣaṃ vā pibedanyatamaṃ jvarī॥
au46.41
sthirāṃ mandarujāṃ pracchet karṇikāṃ pātayeta vā।
śyāmā lāṅgalikā dantī kiṇihī girikarṇikā॥
au46.42
ākhuvṛkṣo mahāvṛkṣastrivṛdañjanakī snuhī।
karṇikāpātanaṃ kalkamekaikaṃ tilakalkavat॥
au46.43
kṣīripravālamañjiṣṭhābalādārvīhayāhvayāḥ।
ropaṇyaḥ kalkitāstailaṃ ghṛtaṃ vā sādhitaṃ tathā।
dviniśā tilayaṣṭyāhvatagarośīrapadmakaiḥ॥
au46.44
sāmānyeneti nirdiṣṭā kriyākhūnāṃ viśeṣataḥ॥
au46.45
lālanena vamirmūrcchā lālāsrāvaśca jāyate।
lihyāt samākṣikaṃ tatra cūrṇitaṃ taṇḍulīyakam॥
au46.46
capalena vamirmūrcchā tṛḍvā tatrāvalehayet।
sadārumustāṃ triphalāṃ putrakeṇa tu pāṇḍutā॥
au46.47
sādoṅge sarvataścākhusadṛśagranthisambhavaḥ।
śirīṣabījaṃ kuṣṭhaṃ ca madhunā tatra lehayet॥
au46.48
hasireṇānnavidveṣo jṛmbhaṇaṃ romaharṣaṇam।
āragvadhadiniryūhaṃ suvāntaṃ tatra pāyayet॥
au46.49
cikireṇa śiroduḥkhaṃ śopho hidhmā vamirbhramaḥ।
vāntotra jālinīkvāthaiḥ sāramaṅkolajaṃ pibet॥
au46.50
ajinenāṅgakṛṣṇatvaṃ mūrcchā chardiśca hṛdgrahaḥ।
madhunā tatra mañjiṣṭhāṃ lihyāt snukkṣīrakalkitām॥
au46.51
nidrā kaṣāyadantena hṛcchoṣaḥ kṛśatāti ca।
śirīṣasāratvagbījaṃ tatra kṣaudreṇa lehayet॥
au46.52
kulakena rujāsrāvau rājayo daṃśamaṇḍale।
sa sinduvārakau tatra sahau lihyānmadhuplutau॥
au46.53
granthayaḥ kokilenogrā jvaro dāhaśca dāruṇaḥ।
nīlīpunarnavākvāthe siddhaṃ tatra pibet ghṛtam॥
au46.54
kapilena vraṇe kotho jvaro granthirbhramaḥ satṛṭ।
lehayenmadhunā śvetāṃ śvetāṃ cātra punarnavām॥
au46.55
raktaṃ kṛṣṇena vamati viśeṣād durdine pibet।
tatra kiṃśukabhasmāmbu śirīṣaphalavālakam॥
au46.56
aruṇādyāḥ pṛthagdoṣasannipātāsrasambhavān।
janayanti kramādrogān sarve ca granthikarṇikāḥ॥
au46.57
karañjāragvadhavyoṣabṛhatyaṃśumatīdvayāt।
kvāthe dadhipayaḥ sarpiḥ pṛthakprasthonmitaṃ pacet॥
au46.58
kapitthadāḍimavarī viśālātrisugandhikāḥ।
trivṛtāmṛttikā vakraguḍūcīścātrakalkitāḥ॥
au46.59
kṣipettadaruṇādīnāṃ pañcānāṃ viṣanāśanam।
kākādanī kākamācī svarasena śṛtaṃ ghṛtam॥
au46.60
klamaścucchundareṇogro grīvāstambho viṣūcikā।
yavanālarṣabhakṣāraṃ bṛhatyau vātra pāyayet॥
au46.61
grīvāstambho rasālena vedanā daṃśamaṇḍale।
lihyānmahāgadaṃ tatra ghṛtamākṣikasaṃyutam॥
au46.62
saśeṣaṃ mūṣikaviṣaṃ prakupyatyabhradarśane।
yathāyathaṃ vā lākeṣu doṣāṇāṃ vṛddhihetuṣu॥
au46.63
tatra sarve yathāvasthaṃ prayojyāḥ syurupakramāḥ।
yathāsvaṃ ye ca nirdiṣṭāstathā dūṣīviṣāpahāḥ॥
au46.64
daṃśatvalarkadaṣṭasya dagdhamuṣṇena sarpiṣā।
pradihyādagadaistaistaiḥ purāṇaṃ ca ghṛtaṃ pibet।
vraṇasyopari niṣpīḍyaḥ pratyakpuṣpīrasothavā॥
au46.65
tilagugguludūrvāṇāṃ dāḍimasya guḍasya ca।
kalko muhurmuhurlepaḥ śvadaṃśaviṣajitparam॥
au46.66
nalamūlaṃ jale piṣṭaṃ pānalepanayorhitam।
mātuluṅgacchadairdaṃśaṃ badhnīyāddantacarvitaiḥ॥
au46.67
arkakṣīrayutaṃ cāsya yojyamāśu virecanam॥
au46.68
pibet punarnavāṃ śvetāṃ dhurdhūrakaphalānvitām॥
au46.69
phalaṃ dhurdhūrakānmūlaṃ kākodumbarikodbhavam।
śīdhunā śvaviṣaṃ hanti pītaṃ vā taṇḍulāmbunā॥
au46.70
aikadhyaṃ palalaṃ tailaṃ rūpikāyāḥ payo guḍaḥ।
bhinatti viṣamālarkaṃ ghanavṛndamivānilaḥ॥
au46.71
laśunoṣaṇavaidehī varā gopittakalkitāḥ।
pānanasyāñjanālepaiḥ śvadaṣṭasyauṣadhaṃ param॥
au46.72
jalavetasapatratvaṅmūlaṃ kṣuṇṇaṃ pacejjale।
sa kvāthaḥ śītalaḥ pītaḥ paraṃ śvaviṣabheṣajam॥
au46.73
tatsiddhaṃ ca ghṛtaṃ pānanasyābhyañjanalepanam।
jalatrāse samaste ca viṣe tat garuḍopamam॥
au46.74
yavamāṣakulatthānāṃ pañcamūlasya cāmbhasi।
kṣīradviguṇite sarpiḥ sādhayecchlakṣṇakalkitaiḥ॥
au46.75
aśvagandhāsahākuṣṭhabṛhatīrajanīdvayaiḥ।
vidārīnatakaṭvaṅga payasyāsinduvārakaiḥ॥
au46.76
sarpagandhānakhābhīruśarkarāraktacandanaiḥ।
śvasaṃṣṭropadravān sarvān pānābhyaṅgairnihantitat॥
asa46.77। hṛdvidāhe praseke ca virekavamane bhṛśam।
viṣadoṣahare yojye śuddhe saṃsarjanakramaḥ॥
au46.78
dadyāt saṃśodhanaṃ tīkṣṇamavaśyaṃ viṣanāśanam।
aśuddhasya nirūḍhepi vraṇe kupyati tadviṣam॥
au46.79
saratrabījauṣadhibhiḥ kumbhaiḥ śītāmbupūritaiḥ।
aṣṭottaraśataṃ vārān siddhamantrābhimantritai॥
au46.80
aṣṭottaraśatonmānaiḥ puṣpamālāvaguṇṭhitaiḥ।
gocarmamātrake lipte jvalitāgnau kuśāstṛte।
sthaṇḍile saritastīre snānaṃ vāsya catuṣpathe॥
au46.81
alarkādhipate yakṣa sārameyagaṇādhipa।
alarkajuṣṭametaṃ me nirviṣaṃ kuru mā cirāt।
svāhetimantrolarkārtte sarvakarmasu śasyate॥
au46.82
catuṣpādbhidvipādbhirvā nakhadantaparikṣatam।
śūyate pacyate rāgajvarasrāvarujānvitam॥
au46.83
somavalkośvakarṇaśca gojihvā haṃsapādikā।
rajanyau gairikaṃ lepo nakhadantaviṣāpahaḥ॥
॥iti ṣaṭcatvāriṃśo'dhyāyaḥ॥
atha saptacatvāriṃśo'dhyāyaḥ
au47.1
athāto viṣopadravapratiṣedhaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
au47.2
jvarakāsavamiśvāsahidhmā tṛṣṇātimūrcchanam।
viśobhedo'tikāṭhinyamānāho bastimūrddharuk॥
au47.3
śvayathuḥ pūtidaṃśatvaṃ raktasrāvo viṣānilaḥ।
iti ṣoḍaśa nirdiṣṭā viṣārtānāmupadravāḥ।
gacchantyupokṣitā nāśaṃ yairjuṣṭā viṣarogiṇaḥ॥
au47.4
rājavṛkṣaphalośīrakāśmaryaghanapadmakāt।
kvāthaḥ saśarkarākṣaudro viṣajvaraharaḥ param॥
au47.5
pītā taṇḍulatoyena kaṭukā sasitopalā।
viṣajvaraharājājī jīvakarṣabhakotpalam॥
au47.6
kolamajjasitādhānyabhārṅgīyaṣṭyāhvakesaram।
viṣajvaravamiśvāsakāsatṛṣṇānibarhaṇam॥
au47.7
triphalāragvadhavyāghrīkvātho jvaravibandhajit।
bālabilvavacāmustā kaṣāyaḥ sapunarnavaḥ।
jvarāgnisādaśvayathūnnihanti viṣasambhavān॥
au47.8
vaidehikārāmaṭhakaṃ kapittharasasaindhavam।
sasitāmākṣikaṃ līḍhaṃ śvāsakāsajvarāpaham॥
au47.9
sadrākṣānāgarāṃ kṛṣṇāmathavā savarāghanām।
līḍhvājyamadhunā kāsānmucyate viṣasambhavāt॥
au47.10
sapāṭhāñjanamañjiṣṭhādviniśāmadhukāṃ tathā।
yaṣṭyāhvamambhasā pītvā maricairavacūrṇitam॥
au47.11
viṣavamyāṃ pibet kvāthaṃ vilbamūlādrajo'thavā।
dhātrīṣarūpakadrākṣā madhukaṃ payasā drutam॥
au47.12
vellāgryāñjanasośīrayaṣṭyailākaṇakesaram।
lihyānmaricakumbhīṃ vā ghṛtapuṣparasadrutām॥
au47.13
kṣīrivṛkṣāṅkurakṣaudrasitāstṛḍvamathucchidaḥ॥
au47.14
jīrṇaśālyodanaṃ kṣaudraṃ kṣīraṃ candanasādhitam।
śītānbhonupibet bhuktvā viṣacchardimapohati॥
au47.15
tailagoviḍrasakṣaudrailihyāt kṛṣṇāpriyaṅguke॥
au47.16
śvāsī kṣaudreṇa vā drākṣāśṛṅgīmāgadhikāsitāḥ।
guḍanāgaravaidehīvijayāmalakāni vā॥
au47.17
hidhmāyāṃ śaṅkhakanakakaṭukāsvarṇagairikam।
vellaśuṇṭhīkaṇośīrarajanīdvitayāni vā॥
au47.18
lihyādvā vyoṣamṛdvīkāṃ bījapūrarasena vā।
sakṣaudraṃ vālakarajaḥ kvāthaṃ vā saguḍaṃ pibet॥
au47.19
viśvabheṣajagāyatrīharidrāmaradārujam।
dantīndravāruṇīdvīpīkalkaṃ sauvīrakeṇa vā॥
au47.20
tṛṇmūrcchayoraśiraso lepasekā himā hitāḥ।
ambhojanālakusumacandanośarīmauktikaiḥ।
vaihāyasasitātoyakṣīrājyekṣurasāplutaiḥ॥
au47.21
vījanaṃ tālavṛntena śīte sikatile sthitiḥ॥
au47.22
kamalotpalakiñjalkapaṭalāvṛtavāriṣu।
viṣatṛḍdāhamūrcchāghnaṃ sarasīṣvavagāhanam॥
au47.23
viṣavegasamutthāyāṃ tṛṣṇāyāṃ lājatarpaṇam।
śarkarādāḍimakṣaudrasalilāplāvitaṃ pibet।
vaṭavetasajambvāmrasevyatoyaṃ ca śītalam॥
au47.24
bhūnimbamustakaṭukātrāyantīndrayavān samān।
dvau bhāgau citrakādaṣṭau kuṭajādvāriṇā pibet।
viṣātisārodāvartakāsaśvāsajvarāpaham॥
au47.25
lodhramocarasāmbaṣṭhādhātakīstaṇḍulāmbunā।
samākṣikāḥ pibettadvannāgarātiviṣābhayāḥ॥
au47.26
sadhātakīḥ sakuṭajāḥ sāñjanāḥ ślakṣṇacūrṇitāḥ।
pāṭhānāgaracūrṇaṃ vā dadhnā yuktaṃ samākṣikam॥
au47.27
bastirugvartanāheṣu phalavartiṃ prayojayet।
sāragvadhāṃ satrivṛtāṃ sopakulyāṃ harītakīm।
pibet ghṛtena sakṣaudrāṃ bastiśūlādināśinīm॥
au47.28
gṛhadhūmanataśyāmā nīlinī taṇḍulīyakaiḥ।
siddhaṃ vājyaṃ tathāsiddhaṃ varā kvāthatrivṛdyutam॥
au47.29
kākolī kṣīrivṛkṣatvagdrākṣāyaṣṭyāhvaśarkarāḥ।
nasyaṃ viṣaśirorughnaṃ saṃyojyaṃ śītavāriṇā॥
au47.30
śvayathau śuddhakoṣṭhasya payaḥ pāne hitaṃ śṛtam।
viśvabheṣajavaidehīkaṭukādevadārubhiḥ।
surasāmlakalkairvā chāgaṃ vā pippalīśṛtam॥
au47.31
triphalāyāḥ kaṣāyeṇa trivṛtā bhāvitā tryaham।
āloḍya sarpiṣā pītā viṣaśvayathunāśinī॥
au47.32
madhuvellavarāvyoṣasurāhvośīrapadmakaiḥ।
viṣaśvayathujillepastathā svādukaṣāyakaiḥ॥
au47.33
śirīṣapuṣpāhiśironatakuṣṭhairghṛtānvitaḥ।
dhūpo'gadaḥ śvayathujit samastaviṣanāśanaḥ॥
au47.34
alpenāpyapacāreṇa daṃśaḥ pūtitvamaśnute।
prāyo na sahate tīkṣṇamuṣṇaṃ vā bheṣajaṃ viṣam॥
au47.35
madhurasnigdhaśītāni yuñyāttasmādviṣavraṇe।
sekālepāṃśca sakṣīraiḥ kaṣāyaiḥ kṣīrivṛkṣajaiḥ॥
au47.36
nyagrodhaśuṅgamadhukatilasarṣapasaindhavam।
sābhayā nimbapatrājyaṃ daṃśapūtitvanāśanam।
karṇikāpātanaṃ śreṣṭhaṃ viṣavraṇavināśanam॥
au47.37
rakte sravatyatibhṛśaṃ ghṛtaṃ samaricaṃ pibet।
taṇḍulīyakamūlena sitayā vā samanvitam॥
au47.38
daṃśaṃ pralepayeccāsya dārvyā suślakṣṇapiṣṭayā।
sitopalākṣaudraghṛtacchāgadugdhāni nāvanam॥
au47.39
śamīkalkaṃ pibecchlakṣṇamaṅgaṃ limpodviśālayā।
nāvane hemaṃ śuklā ca tataḥ śāmyati śoṇitam॥
au47.40
kdśasyātisrute rakte rūkṣairatyarthasevitaiḥ।
viṣasya ca svabhāvena mātariśvā prakupyati॥
au47.41
unmādākṣepakamanobhraṃśāpasmṛtayastataḥ।
tatreṣṭaṃ snehanaṃ bastinasyapradhamānāñjanam॥
au47.42
nāgadantyabhayākuṣṭhapippalīvṛṣakaṭphalam।
bhallātakāsthikaṭukābilvaprativiṣāgnikāḥ।
sakṣīraṃ tairghṛtaṃ siddhaṃ viṣavātavikārajit॥
au47.43
pibederaṇḍatailaṃ vā chāgamāṃsarasānvitam।
aikadhyaṃ ghṛtatailaṃ vā medhyamāṃsarasāśanaḥ॥
au47.44
kārpāsamūlaṃ maricaṃ haridre naladaṃ nalam।
pippalīṃ svarjikāṃ kuṣṭhaṃ jalenāloḍya pāyayet।
unmattaṃ viṣavātena tathāpasmāriṇaṃ naram॥
au47.45
vacāhaṃsapadīvyoṣadadhitthaṃ hastipippalīm।
devadārubalābilvakṛmijit kuṣṭhaṭuṇṭukam॥
au47.46
lodhrākhukarṇyativiṣāḥ kṣīraṃ sarpiśca pāyayet।
nihanti pānābhyaṅgābhyāṃ ghṛtaṃ sarvaviṣāṇi tat॥
au47.47
pratikuryādyathāsvaṃ ca rogeṣvevaṃ pareṣu ca।
doṣānubandhamālocya viṣatantrāvirodhataḥ॥
au47.48
dṛśyaśabdāgadairasya viṣaśeṣaṃ nivartayet।
alpamapyavaśiṣṭaṃ hi vyādhaye maraṇāya vā॥
au47.49
dhavāśvakarṇatiniśakaraghāṭakapītanān।
palāśāmrātakakubhapāribhadrakatilvakān॥
au47.50
kapitthakuṭajāṅkolapragrahāmalakībhujān।
śamīśleṣmātakāśmantagojīyamalakaṇṭakān॥
au47.51
cirivilvārkakaṭvaṅgasamaṅgāmadhuśigrukān।
gopaghoṇṭāhimārau ca bhasmīkṛtyāmbhasā gavām॥
au47.52
kṣārakalpenavisrāvya pacet kṣiptvāvacūrṇitān।
pippalīdvayakośāsrasaptaparṇailavālukān॥
au47.53
varāṅgacocamañjiṣṭhākuṣṭhavañjulaṭuṇṭukān।
viḍaṅgātiviṣānantāsarṣapataṇḍulīyakān॥
au47.54
surāhvasaralaplakṣagṛhadhūmakarañjakān।
nāgadantī sutaśreṇī niculaṃ varuṇaṃ vacām॥
au47.55
varddhamānamayo bilvaṃ kṣāravatpākamāgatam।
tat lohakumbhe nihitaṃ kāryaṃ sannihitaṃ sadā॥
au47.56
tena dundubhimālimbet patākāstaraṇāni ca।
darśanaśravaṇasparśairnirviṣaṃ tāni kurvate॥
au47.57
pānāt kṣārāgadaścaiṣa viṣaṃ sthāvarajaṅgamam।
śūlagulmodarājarṇiśvāsakāsāśmaśarkarāḥ॥
au47.58
śophārśograhaṇīdoṣānaruciṃ ca niyacchati।
api takṣakatulyānāṃ sarpāṇāṃ darpanāśanaḥ॥
au47.59
śrīveṣṭakamanohvālaṃ sasarjarasavālakam।
karṣāṃśaṃ nāgapuṣpasya prakuñcaṃ truṭiviṃśakam॥
au47.60
hareṇavaścatuḥṣaṣṭiḥ kuṭannaṭacatuṣṭayam।
śatāhvāṃ ṣoḍaśaitāni puṣye sambhṛtya peṣayet॥
au47.61
āśleṣāsu gavāṃ madhye śastramantrābhirakṣitam।
kumāryā snātayā tatra mantroyaṃ viṣṇunirmitaḥ॥
au47.62
mātā me vijayānāma jayo nāma pitā mama।
ajayyasya ca putrosau vijaye ca jayāmi vaḥ॥
au47.63
sugandhākhyoyamagado nityaṃ dehavilepanāt।
abhaṅgakaraṇo yuddhe vivāde ca jayāvahaḥ॥
au47.64
amunā lepitāśchatradundubhidhvajatoraṇāḥ।
dṛṣṭaspṛṣṭaśrutā ghnanti viṣaṃ sthāvarajaṅgamam।
bhūtabālagrahonmādān gehasthopi nivārayet॥
au47.65
prapauṇḍarīkasaraladevadārukuṭannaṭam।
jaṭāśatāhvātiviṣātilaparṇīsugandhikā॥
au47.66
nīlīyivaphalābhārṅgīmadhuyaṣṭyailavālukam।
toyatoyadakālīyatagaradhyāmakatvacaḥ॥
au47.67
nakhapadmakapunnāgapatrakālānusārivāḥ।
tālīsapatraṃ maricaṃ joṅgakaṃ candanadvayam॥
au47.68
dvyelādvisevyadvitā dviniśā naladadvayam।
lākṣāśītaśivavyoṣaphalinīdhānyagairikam॥
au47.69
śaileyakaśilāpuṣpagranthilā corakābhayāḥ।
arkasthauṇeyapṛthvīkā kaṭukā candrarājayaḥ॥
au47.70
kaliṅgakaḥ sarjarasaḥ kuṣṭhaṃ lavaṇapañcakam।
śrīparṇikāśmarīśeluśiṃśapā sinduvārajaḥ॥
au47.71
campakāśokasurasasumanastilvakodbhavāḥ।
pāṭalyāstṛṇaśūlyāśca prasavāḥ kumudotpalam॥
au47.72
tiniśārjunaśamyākadhavapuṣpaṃ sapaṅkajam।
pañcāśīteridaṃ cūrṇaṃ samūtraghṛtamākṣikam॥
au47.73
nidhāpayet gavāṃ śṛṅge manuṣyaṃ punarāharet।(manuṣyaṃ tena jīvayet) bhagnaskandhaṃ vivṛttākṣaṃ mṛtyordaṃṣṭrāntaraṃ gatam॥
au47.74
mahāsugandho nāmnāyamativīryotitejasā।
vārayatyatidurvāraṃ viṣāgniṃ vāsukerapi॥
au47.75
nṛponenānuliptāṅgo bhavet sarvajanapriyaḥ।
tejasvitāṃ ca labhate rājakasyāpi madhyagaḥ॥
au47.76
śītameva ca kurvīta vidhānaṃ viṣarogiṇām।
muktvā kīṭaviṣaṃ taddhi śītenātiprabarddhate॥
au47.77
śālayaḥ ṣaṣṭikā jīrṇāḥ koradūṣāḥ priyaṅgavaḥ।
mudgo hareṇustuvarī paṭolaṃ vetrapallavāḥ॥
au47.78
taṇḍulīyakajīvantī vārtākaṃ suniṣaṇṇakaḥ।
jāṅgalaṃ dāḍimaṃ dhātrī kapitthaṃ saindhavaṃ sitā॥
au47.79
avidāhiyadanyacca vijñāyānnasvarūpataḥ।
tattaddadyādviṣārtebhyaḥ kāryā vyañjanasaṃskṛtiḥ।
kaṣāyairviṣahantṝṇāṃ ghṛnaiḥ kalyāṇakādibhiḥ॥
au47.80
divyasārasakūpotthamanyadvā śṛtaśītalam।
madhvāmalakayuktaṃ vā viṣārttaḥ salilaṃ pibet।
nadītaṭākajaṃ tyājyaṃ viśeṣeṇa ghanāgame॥
au47.81
śuklavastrodarāyātaiḥ sukṛtāḥ saktavo yavaiḥ।
takreṇa saghṛtāḥ pītāḥ paramaṃ viṣanāśanāḥ॥
au47.82
tilamadyakulatthakṣutkrudbhayāyāsamaithunam।
varjayedviṣamuktopi divāsvapnaṃ viśeṣataḥ॥
au47.83
praśāntadoṣaṃ prakṛtisthadhātu māhārakāmaṃ samamūtraviṭkam।
prasannavarṇendriyacittaceṣṭaṃ vaidyovagacchedaviṣaṃ manuṣyam॥
॥iti saptacatvāriṃśo'dhyāyaḥ॥
atha aṣṭacatvāriṃśo'dhyāyaḥ।
au48.1
athāto viṣopayogīyaṃ nāmādhyāyaṃ vyākhyāsyāmaḥ iti ha smāhurātreyādayo maharṣayaḥ।
viṣe prativiṣaṃ yojyaṃ mantratantrairasidhyati।
atīte pañcame vege saptamasyānatikrame।
prabhonirvadye prayato naiva vākhyāya kasyacit॥
au48.2
siddhamantradharaḥ kṛtvā dharaṇībandhamāditaḥ।
nahi mantrasahāyasya viṣaṃ yātyavidheyatām॥
au48.3
śleṣmatulyaguṇaṃ prāyaḥ sthiramūrdhvagamaṃ viṣam।
prāyaḥ pittaguṇairyuktamadhogāmi ca jaṅgamam॥
au48.4
guṇairiti viparyastairnihataste parasparam।
yuñjyānmūlaviṣaṃ tasmāddaṣṭānāṃ pānalepayoḥ॥
au48.5
viṣapītaṃ ca kuśalo daṃśayet pavanāśibhiḥ।
na viṣapratimaṃ kiñcinnirviṣīkaraṇaṃ viṣe॥
au48.6
caturbhiḥ ṣaḍbhiraṣṭābhirhīnamadhyottamāṃ yavaiḥ।
mātrāṃ viṣasya maulasya prayuñjīta yathāyatham॥
au48.7
daṣṭasya dvau yavau kīṭaistilamātraṃ tu vṛścikaiḥ।
naiva svasṛksthe pāne tu lūtādaṣṭasya neṣyate॥
au48.8
saviṣe yuktamamṛtaṃ viṣamevāviṣe viṣam।
abale cātibalavadvyāpannaṃ ca prayogataḥ॥
au48.9
saviṣāviṣaśaṅkāyāmagadānupayojayet।
aviruddhān prayukto hi nirviṣasyāgado gadaḥ॥
au48.10
tadvacca saviṣatyāpi kriyākālātipātataḥ।
jānīyādviṣasadbhāvaṃ bhiṣaktasmāt prayatnataḥ॥
au48.11
sāktukaṃ mustakaṃ śṛṅgī vālakaṃ sarṣapāhvayam।
vatssnābhaṃ ca karmaṇyaṃ viṣaṃ snigdhaṃ ghanaṃ guru। najātvanyat prayoktavyaṃ kālakūṭaṃ viśeṣataḥ॥
au48.12
viṣe'vacārite tīkṣṇe peyaṃ ghṛtamanantaram।
sabhārṅgīdadhidhūmotthasārivātaṇḍulīyakam॥
au48.13
agāradhūmamañjiṣṭhāyaṣṭyāhvairvā samanvitam।
lihyādvā madhusarpirbhyāṃ cūrṇitāmarjunatvacam॥
au48.14
kṣīrakṣaudraghṛtairyuktaṃ pītaṃ hanti viṣaṃ viṣam।
au48.15
sasinduvāratagaraṃ mṛtasañjīvanaṃ viṣam॥
au48.16
śirīṣakusumaṃ vakraṃ viṣamākhuviṣāpaham॥
devadārunataṃmāṃsī drāmilībākucīviṣam।
kuṣṭhaṃ ca pānalepābhyāṃ samastaviṣaśāśanam॥
au48.17
manaśśilājjanālailā sinduvārāmarāhvayam।
saraktākuṃkumaviṣaṃ dhmānaṃ nissaṃjñabodhanam॥
au48.18
dāhe viṣodbhave lepaḥ saktukṣīraghṛtairhitaḥ॥
au48.19
yastu saṃroṣito bhogī dhūmaṃ vaktrādvimuñjcati।
daṇḍāgre piśitaṃ badhvā bahuśastena daṃśayet॥
au48.20
aśakyamagadairanyairviṣapītaṃ cikitsakaḥ।
pāyayenmāṃsacūrṇaṃ taṃ jñātvā viṣabalābalam॥
au48.21
anyeṣvapi ca rogeṣu śeṣopāyaparikṣaye।
viṣaṃ yuñjīta nityaṃ ca rasāyanagaveṣiṇaḥ॥
au48.22
ghṛtopaskṛtadehasya viśuddhasya hitāśinaḥ।
sātvikasyodite bhānau yojyaṃ śītavasantayoḥ॥
au48.23
grīṣmepyātyayike vyādhau na ca varṣāsu durdine॥
au48.24
na krodhane na pittārte na klībe rājani dvije।
kṣuttṛṣṇāśramagharmādhvavyādhyantaranipīḍite।
garbhiṇībālavṛddheṣu na rūkṣeṣu na marmasu॥
au48.25
abhyastepi viṣe yatnādvarjanīyān vivarjayet।
kaṭvamlatailalavaṇadivāsvapnātapānalān।
rūkṣamannaṃ viśeṣeṇa bhayaṃ vājīrṇataḥ sadā॥
au48.26
dṛgvibhramaṃ karṇarujāmanyāṃścānilajān gadān।
viṣaṃ rūkṣāśinaḥ kuryānmṛtyumeva tvajīrṇataḥ॥
au48.27
alaṃ gomūtrasaṃyuktamātape śoṣayet tryaham।
viṣaṃ bṛṃhaṇametaddhi viṣasyādau praśasyate॥
au48.28
tat pibenmastunā vātajvare kṣīreṇa paittike।
yuktaṃ mūtreṇa kaphaje sarvaje triphalāmbhasā॥
au48.29
lodhracandanaṣaḍgranthāśarkarāghṛtamākṣikaiḥ।
kṣīreṇa ca viṣaṃ yuktaṃ jīrṇajvaraharaṃ param॥
au48.30
nikumbhakumbhatriphalāsarpirmadhuviṣaiḥkṛtaḥ।
nihanti modako jīrṇajvaramehatvagāmayān।
śikhikarkirasopetaṃ viṣamajvarajidviṣam॥
au48.31
viṣaṃ yaṣṭyāhvayaṃ rāsnāsevyamutpalakandakam।
taṇḍulodakapītāni raktapittasya bheṣajam॥
au48.32
viṣaṃ rasāñjanaṃ bhārṅgī vṛścikālī mahāsahā।
savedane sapāke ca vraṇe duṣṭe pralepanam॥
au48.33
sitāviṣakṣīratarupravālā madhunā drutāḥ।
śvāsahidhmāpahā līḍhāśchardidhnyastu viṣānvitāḥ।
kṣaudrośīramadhukṣārarajanīkuṭajatvacaḥ॥
au48.34
vijayāpippalīmūlapippalīdvayacitrakaiḥ।
puṣkarāhvaśaṭhīdrākṣāyavānīkṣāradīpyakaiḥ॥
au48.35
sitāyaṣṭīdvibṛhatīsaindhavaiḥ pālikaiḥ pacet।
saviṣārddhapalaiḥ prasthaṃ ghṛtāttajjīrṇabhukpibet॥
au48.36
durnāmamehagulmārmatimirakrimipāṇḍutāḥ।
galagrahagrahonmādakuṣṭhāni ca niyacchati॥
au48.37
kṛcchraghnā viṣapathyāgnidantīdrākṣāniśāviṣāḥ।
śilājatu viṣaṃ mūtramudāvartāśmarīharam॥
au48.38
gomūtrakṣārasindhūtthaṃ viṣaṃ pāṣāṇabhedakam।
vajravaddārayatyetadekataḥ pītamaśmarīm॥
au48.39
samūlā pippalī mūtraṃ viṣaṃ śūlaharaṃ tathā।
viṣadravantīmadhukadrākṣārāsnāśaṭhī kaṇāḥ॥
au48.40
eraṇḍatailaṃ triphalā gomūtraṃ citrako viṣam।
sarpiṣā sahitaṃ pītaṃ vātāṇḍatvamapohati॥
au48.41
triphalā svarjikākṣāro viṣaṃ gulmaprabhedanam।
viṣavellamisikṣīraṃ gulmaplīhanibarhaṇam॥
au48.42
plīhodaraghnaṃ payasā śatāhvā krimijidviṣam॥
au48.43
vāyasīmūlaniṣkkāthapītaṃ kuṣṭhaharaṃ viṣam॥
au48.44
vāyasyārājavṛkṣatvaktrāyantībākucīphalāt।
plīhaghnebhakaṇābhyāṃ ca viṣaṃ kvāthena kuṣṭhajit॥
au48.45
avalgujaiḍagajayorbījaṃ kṣāradvayaṃ viṣam।
lepaḥ sasaindhavaḥ piṣṭo vāriṇā kuṣṭhanāśanaḥ॥
au48.46
citrakārkajaṭāhastipippalībākucīviṣaiḥ।
gomūtrapiṣṭairanyonyomanohvāsnukpayoviṣaiḥ॥
au48.47
sacandralekhaiḍagajakarañjaphalasaindhavaiḥ।
savyoṣasvarjikākṣārayavakṣāraniśādvayaiḥ।
agāradhūmasahitairbastamūtreṇa kalkitaiḥ।
bhallātakāgniśamyākaviṣairgomūtrapeṣitaiḥ।
lepo vicarcikādaduśatāruḥkiṭibhāpahaḥ।
śamyākapatratvaṅmūlaṃ viṣaṃ takraṃ ca tadguṇam॥
au48.48
viṣabhallātakadvīpiguñjānimbaphalairjayet।
lepomlapiṣṭaiḥ śvitrāṇi puṇḍarīkaṃ ca dāruṇam॥
au48.49
vakrakuṣṭharasadvīpispṛkkāpatrailavālukam।
piṣṭaṃ khadiratoyena trirātramuṣitaṃ pibet॥
au48.50
śvitrī viṣeṇa saṃsṛṣṭaṃ tataḥ sphoṭān kilāsajān।
kaṇṭakena vibhidyānu lepairlimpeta kauṣṭhikaiḥ॥
au48.51
athavā karavīrārkamūlabākucikāviṣaiḥ।
batāmbupiṣṭaiḥ sadvīpidvipapippalyaruṣkaraiḥ॥
au48.52
lākṣāsurāhvāmañjiṣṭhākuṣṭhapadmakasārivāḥ।
guñjāphalaṃ kurabako lāṅgalī vajrakandakaḥ॥
au48.53
vārāhīkandakāsphotā saptāhvagirikarṇikāḥ।
arkāśvamārayormūlaṃ nāgapuṣpaṃ nataṃ niśe॥
au48.54
dantī viṣaṃ sātiviṣaṃ pippalī maricāni ca।
taistailaṃ kaṭutailaṃ vā śvitrasyābhyañjanaṃ pacet।
savarṇīkaraṇaṃ śreṣṭhamāstikasya vaco yathā॥
au48.55
vīrā lāṅgalikī dantī viṣapāṣāṇabhedakaiḥ।
prayojyo mūḍhagarbhāṇāṃ pralepo garbhamocanaḥ॥
au48.56
svarasaṃ bījapūrasya vacāṃ brāhmīrasaṃ ghṛtam।
bandhyā pibantī saviṣaṃ suputraiḥ parivāryate॥
au48.57
naṣṭaśukraḥ payo drākṣākapikacchu vacā viṣam॥
au48.58
viṣaṃ sarpiḥ sitā kṣaudraṃ timirāpahamañjanam।
viṣaṃ caikamajākṣīrakalkitaṃ ghṛtadhūpitam॥
au48.59
viṣaṃ dhātrīphalarasairasakṛt paribhāvitam।
añjanaṃ śaṅkhasahitaṃ pragāḍhatimirapraṇut॥
au48.60
viṣamindrāyudhaṃ stanye ghṛṣṭaṃ kācajidañjanam।
bījapūrarase ghṛṣṭaṃ viṣaṃ tadvatsitāyutam।
viṣaṃ māgadhikā dve ca niśe kācaghramañjanam॥
au48.61
śuklārmajidviṣaṃ kṛṣṇāyuktaṃ gomūtrabhāvitam॥
au48.62
samudraphenasphaṭikakuruvindasudhāñjanam।
kūrmapṛṣṭhaṃ ca tulyāni tebhyorddhāṃśā manaśśilā॥
au48.63
arddhahīnāni maricasaindhavāyorajāṃsi ca।
ato yathottaraṃ dadyādayasā ca samaṃ viṣam।
rasakriyeyaṃ madhunā śuklapillārmakācahṛt॥
au48.64
abhīkṣṇaṃ śītatoyena siñjcennetre viṣāñjite॥
au48.65
rasonakandamaricaviṣasarṣapasaindhavaiḥ।
pillekṣi likhitaṃ pūrvaṃ surasārasapeṣitaiḥ॥
au48.66
pūrayet sarpiṣā cānu sarpireva ca pāyayet।
madhūkasāramadhukaviṣakṣīrajalairghṛtam।
pakvaṃ santarpaṇaṃ śreṣṭhaṃ rātryandhatve cirotthite॥
au48.67
nasyaṃ śirorukśamanaṃ pratyakpuṣpī sitā viṣam।
athavā ghṛtayaṣṭyāhvaśarkarā viṣasaṃyutāḥ॥
au48.68
śuṇṭhī pathyā viṣaṃ pāṭhā dravantī pūtināsajit॥
au48.69
kaṭutailaṃ viṣaṃ nasyaṃ palitārūṃṣikāpaham॥
au48.70
svarjikākṣārasindhūtthaśuktayuktaṃ viṣaṃ param।
karṇayoḥ pūraṇaṃ tīvrakarṇaśūlanibarhaṇam॥
au48.71
prapauṇḍarīkamañjiṣṭhāviṣasindhusamudbhavaiḥ।
nihanti sādhitaṃ tailaṃ gaṇḍūṣeṇa mukhāmayān॥
au48.72
devadāru viṣaṃ sarpirgomūtraṃ kaṇṭakārikā।
vācaḥskhalanatāṃ hanti pītamityāha kāśyapaḥ॥
au48.73
śatruprayuktādviṣato garādvā।
lūtābhujaṅgākhugaṇājjarāyāḥ।
akālamṛtyorgrahapāpmato vā।
viṣāśino nāsti bhayaṃ narasya॥
।iti aṣṭacatvāriṃśo'dhyāyaḥ।
॥iti viṣatantraṃnāma ṣaṣṭhamaṅgaṃ sampūrṇam॥
atha ekonapañcāśo'dhyāyaḥ।
au49.1
athāto rasāyanavidhiṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ।
dīrghamāyuḥ smṛtiṃ medhāmārogyaṃa taruṇaṃ vayaḥ।
prabhā varṇasvaraudāryaṃ dehendriyabalodayam॥
au49.2
vāksiddhiṃ vṛṣatāṃ kāntimavāpnoti rasāyanāt।
lābhopāyo hi śasyānāṃ rasādīnāṃ rasāyanam॥
au49.3
pūrve vayasi madhye vā tatprayojyaṃ jitātmanaḥ।
snigdhasya srutaraktasya viśuddhasya ca sarvathā॥
au49.4
aviśuddhe śarīre hi yukto rāsāyano vidhiḥ।
na bhāti malasaṃsṛṣṭe vastre rāga ivārpitaḥ॥
au49.5
yuktaṃ saṃskārahīnasya samyagapyapramādinaḥ।
yathaiva pauruṣaṃ tadvannasidhyati rasāyanam॥
au49.6
sarve ca doṣā bhavanti grāmyādāhārādamlalavaṇakaṭukakṣāravirudvāsātmyarūkṣābhiṣyandiklinnagurupūtipuryuṣitanavadhānyaśuṣkaśākāmamāṃsatilakulatthadadhiśuktakāñjikapiṣṭānnavirūḍhakaniṣeviṇāṃ divāsvapnastrīmadyanityānāṃ viṣamātimātravyāyāmāyāmasaṅkṣobhitavapuṣāṃ krodhalobhabhayaśokāyāsabahulānā pāpakarmaṇāmasamañjasāhāravihāranirhāraniratānām॥
au49.7
ato nimittaṃ hyaviśuddhaḥ sañjāyate raso vidahyate raktaṃ śithilībhavanti māṃsāni viṣyandate medo dūṣyante doṣā vimucyante sandhayo na sandhīyantesthiṣu majjāno nāpyāyate śukraṃ naujo na balaṃ na vīryam॥
au49.8
tataḥ sa evaṃbhūto glāyati sīdati nidrātandrālasyasamanvitaḥ khidyate nirvidyate nirutsāho'samarthaḥ śārīramānasānāṃ viśiṣṭānāṃ ceṣṭānāṃ bhraṣṭacchāyo naṣṭasmṛtiralpabuddhirasampādyamānābhilaṣitārtho'harniśamaniśamaniśaṃ niśvasannadhiṣṭhānabhūto rogāṇāṃ nopāttamapi sarvamāyuravāpnoti॥
au49.9
tasmāt buddhimānapāsya yathoktānāhārādidoṣān nirvāhya ca pūrvopacitān rasāyanaṃ vidhivihitamupaseveta॥
au49.10
tattu dvividhaṃ kuṭīprāveśikaṃ vātātapikaṃ ca।
tatra vīryaprabhāvaprayogaparihāragurutvāt kuṭīprāveśikaṃ mahāphalataram॥
au49.11
tasya vidhiḥ kṣemasubhikṣadhārmikaśaddadhānajananṛpavaidyavipre sulabhamahauṣadhighṛtakṣīrapathyabhojanopakaraṇe grame nagare vā pūrvottarasyāṃdiśi prāgudakpravaṇe suvibhaktavihāroddeśe deśe dṛḍhaghanasumṛṣṭabhittimutsedhavistārasampannāṃ sūkṣmalocanāṃ trigarbhāmṛtusukhāṃ nirvātāṃ pravātaikadeśāṃ prāgdvārāmudagdvārāṃ vā śamīvilvakṣīrivṛkṣaparigṛhītāmaniṣṭendriyārthavātātaparajodhūmasvedakledadaṃśamaśakasarīsṛpavyālabālastrīdāsāntāvasāyināmagamyāṃ sannihitasadvaidyaparicārakopakaraṇāṃ kuṭīṃ kārayet॥
au49.12
tasyāṃ rasāyanārthī śaradi vasante vā śuklapakṣe praśaste ahani pūjayitvā yathārhaṃ devaguruviprān praṇamya brahmadakṣāśviprabhṛtīn parimṛśya suvarṇaghṛtamadhusiddhārthakapriyaṅgurocanāḥ pradakṣiṇīkṛtya gobrāhmaṇānanu praviśet॥
au49.13
tatra saṃśodhanaiḥ śuddhaḥ sukhī jātabalaḥ punaḥ।
brahmacārī dhṛtiyutaḥ śraddadhāno jitendriyaḥ॥
au49.14
dānaśīladayāsatyavratadharmaparāyaṇaḥ।
devatānusmṛtau yukto yuktasvapnaprajāgaraḥ।
priyauṣadhaḥ peśalabāgārabheta rasāyanam॥
au49.15
harītakīmāmalakaṃ saindhavaṃ nāgaraṃ vacām।
haridrāṃ pippalīṃ vellaṃ guḍaṃ coṣṇāmbunā pibet।
snigdhasvinno naraḥ pūrvaṃ tena sādhu viricyate॥
au49.16
tataḥ śuddhaśarīrāya kṛtasaṃsarjanāya ca।
trirātraṃ pañcarātraṃ vā saptāhaṃ vā ghṛtānvitam।
dadyādyāvakamāśuddheḥ purāṇaśakṛto'thavā॥
au49.17
itthaṃ saṃskṛtakoṣṭhasya rasāyanamupāharet।
yasya yadyaugikaṃ paśyet sarvamālocya sātmyavit॥
au49.18
haraṇāt sarvarogāṇāṃ yāsāvuktā harītakī।
pathyatvāt sarvadhātūnāṃ pathyā śivatayā śivā॥
au49.19
yasmādvijayate vyādhīn samagrānvijayā tataḥ।
abhayaṃ sarvarogebhyo bhavatyāyuśca śāśvatam।
yataḥ śīlayatāmenāṃ teneyamabhayā smṛtā॥
au49.20
navā vṛttā ghanā snigdhā gurvī majjati cāpsu yā।
bālasya sā prayoktavyā navanītasamanvitā॥
au49.21
vāte sasarpirlavaṇā pitte saguḍaśarkarā।
kaphe sapippalīkṣaudrā sarvadā sā praśasyate॥
au49.22
atha harītakīnāṃ himavacchailasambhavānāṃ kālajātānāmāpūrṇarasavīryāṇāmanāmayānāṃ dviśastriśo vā śakalitānāmanasthnāmāḍhakaṃ caturguṇena payasā saṃsvedya mṛdubhūtamavatārya śītaṃ sarpirmadhvāḍhakābhyāṃ saṃsṛjya suguptaṃ sthāpayet।
tatastrirātrādūrdhvamāhārānuparodhinīṃ mātrāṃ pratyahamupayojayet jīeṇe śāliṣaṣṭikaṃ payasā bhuñjīta।
prayogānte ca tāvantameva kālam।
asya prayogādvarṣaśatamajaro nirvalīkhalatipalitāmayaḥ śrutismṛtisampannaḥ samiddhānalaśca puruṣo bhavati॥
au49.23
bṛhaccharīraṃ girisārasāraṃ svaro ghanaughastanitānukārī।
bhavatyapatyaṃ vipulaṃ sthiraṃ ca samaśnato yogamimaṃ prayatnāt॥
au49.24
pathyāsahastraṃ triguṇadhātrīphalasamanvitam।
pañcānāṃ pañcamūlānāṃ sārddhaṃ palaśatadvayam॥
au49.25
jale daśaguṇe paktvā daśabhāgasthite rase।
āpothya kṛtvā vyasthīni vijayāmalakānyathā॥
au49.26
vinīya tasmin niryūhe yojayet kuḍavāṃśakam।
tvagelāmustarajanīpippalyagarucandanam॥
au49.27
maṇḍūkaparṇīkanakaśaṅkhapuṣpīvacāplavam।
yaṣṭyāhvayaṃ viḍaṅgaṃ ca cūrṇitaṃ tulayādhikam॥
au49.28
sitopalārddhabhāraṃ ca prātrāṇi trīṇi sarpiṣaḥ।
dve ca tailāt pacet sarvaṃ tadagnau lehatāṃ gatam॥
au49.29
avatīrṇaṃ himaṃ yuñjyādviṃśaiḥ kṣaudraśataistribhiḥ।
tataḥ khajena mathitaṃ nidadhyāt ghṛtabhājane॥
au49.30
etadrasāyanaṃ brāhmaṃ samaṃ pūrveṇa sarvathā।
vaikhānasā bālakhilyāḥ prāśya prāptā navaṃ vayaḥ।
ārogyamamitaṃcāyurvītatandrāśramaklamāḥ॥
au49.31
abhayāmalakavibhītakapañcātmakapañcamūlaniryūhe।
vallīpalāśakarase dviguṇe kṣīreṣṭaguṇe ca vipacet॥
au49.32
ghṛtasyakumbhaṃ madhukaṃ madhūkaṃ kākoliyugmaṃ ca balāṃ svaguptām।
sakṣīraśuklāmṛṣabhaṃ sajīvaṃ sukhāmbupastaccapibet guṇāḍhyam॥
au49.33
āmalakasahastraṃ piṣṭasvedanavidhānena kṣīroṣmaṇā susvinnamanātapaśuṣkamanasthi cūrṇayet।
tadāmalakasahasrasvarasaparipītaṃ sthirājīvantīpunarnavānāgabalāmaṇḍūkaparṇībrahmasuvarcalābhīruśaṅkhapuṣpīvacāpippalīviḍaṅgasvaguptāmṛtāgarucandanamadhukamadhūkapuṣpapadmotpalanavamālikāyuvatiyūthikācūrṇāṣṭabhāgasampṛktaṃ punarnāgabalāpalasahasrasvarasaparipītaṃ chāyopaśoṣitaṃ dviguṇitasarpiṣā kṣaudreṇa kṣudraguḍākṛti kṛtvā ghṛtabhājanasthaṃ bhasmarāśeradhaḥ sthāpayedantarbhūmeḥ pakṣamatharvavedavitkṛtarakṣaṃ pakṣātyaye coddhṛtya kanakarajatatāmrapravālakālāyaścūrṇāṣṭabhāgasaṃyuktamarddhakarṣābhivṛddhyā yathāgni prātaḥ prayojayediti samānaṃ pūrveṇa॥
au49.34
āmalakasahasramārdrapalāśadroṇyāṃ sāpidhānāyāṃ bāṣpamanudvamantyāmāraṇyagomayāgnibhirupasvedayet।
tāni susvinnaśītānyuddhṛtya niṣkulīkṛtānyāpothya pippalī viḍaṅgataṇḍulānāṃ pṛthagāḍhakenādhyarddhena śarkarāyāḥ ṣaḍbhirmadhughṛtatailānāṃ saṃyojya ghṛtakumbhe sthāpayedviṃśatirātraṃ paraṃ copayojayediti samānaṃ pūrveṇa॥
au49.35
abhayāmalakasahasraṃ pippalīsahasrayuktaṃ taruṇapalāśakṣārodakenāplāvya śucau bhāṇḍe sthāpayet।
tatonugatakṣāramanātapaśuṣkamāsthirahitaṃ cūrṇayitvā sitopalāpādena caturguṇābhyāṃ ca madhughṛtābhyāṃ saṃyojya ghṛtabhājane ṣaṇmāsānantarbhūmeḥ sthāpayitvā parato yathāgnibalamupayuñjīteti samānaṃ pūrveṇa॥
au49.36
āmalakacūrṇāḍhakamekaviṃśatirātramāmalakasvarasabhāvitaṃ madhughṛtāḍhakābhyāṃ pippalīcūrṇāṣṭabhāgena śarkarācaturbhāgena ca saṃsṛṣṭaṃ ghṛtabhājanasthaṃ prāvṛṣi bhasmarāśau nidadhyāt।
taccharadi copayojayediti samānaṃ pūrveṇa॥
au49.37
viḍaṅgataṇḍulānāmāḍhakamāḍhakaṃ pippalītaṇḍulānāmadhyarddhaṃ sitopalānāṃ madhughṛtatailāḍhakaiḥ ṣaḍbhirekīkṛtaṃ ghṛtabhājanasthaṃ prāvṛṣi bhasmarāśāvitisamānaṃ pūrveṇa॥
au49.38
abhayāmalakabibhītakānāṃ dviśastriśo vā saṃyojitānāṃ palāśatvagavanaddhānāṃ mṛdāvaliptānāṃ kukūlasvinnānāṃ nirasthīkṛtānāṃ palasahastramulūkhale saṅkṣudya dadhibhadhughṛtatailapalalaśarkarāsampṛktaṃ bhakṣayedanannabhugyathoktena vidhinā prayogānte tato dviguṇaṃ kālaṃ yavāgūyūṣakṣīraghṛtaṣaṣṭikānnamāhārobhyañjanaṃ sarpirudvartanaṃ yavacūrṇamiti samānaṃ pūrveṇābhyadhikaphalaṃ vā॥
au49.39
daśamūlabalāmustajīvakarṣabhakotpalam।
parṇinyau pippalī śṛṅgī medā tāmalakī truṭiḥ॥
au49.40
jīvantī joṅgakaṃ drākṣā pauṣkaraṃ candanaṃ śaṭhī।
punarnavadvikākolī kākanāsāmṛtādvayam॥
au49.41
vidārī vṛṣamūlaṃ ca tadaikadhyaṃ palenmitam।
jaladroṇe pacet pañca dhātrīphalaśatāni ca॥
au49.42
pādaśeṣaṃ rasaṃ tasmādvyasthīnyāmalakāni ca।
gṛhītvā bharjayettailaghṛtādvādaśabhiḥpalaiḥ॥
au49.43
matsyaṇḍikātulārdhena yuktaṃ tallehavat pacet।
snehārddhaṃ madhunaḥ śīte tugākṣīryāścatuṣpalam॥
au49.44
pippalyā dve pale dadyācaturjātaṃ kaṇārdhikam।
atovalehayenmātrāṃ kuṭīsthaṃ pathyabhojinam॥
au49.45
ityeṣa cyavanaprāśo yaṃ prāśya cayvano muniḥ।
jarājarjaritopyāsīnnārīnayananandanaḥ॥
au49.46
kāsaṃ śvāsaṃ jvaraṃ śoṣaṃ hṛdrogaṃ vātaśoṇitam।
mūtraśukrāśrayāntoṣān vaisvaryaṃ ca vyapohati।
bālavṛddhakṣatakṣīṇakṛśānāmaṅgavarddhanaḥ॥
au49.47
medhāṃ smṛtiṃ kāntimanāmayatvamāyuḥprakarṣaṃ pavanānulomyam।
strīṣu praharpaṃ balamindriyāṇāmagneśca kuryādvidhinopayuktaḥ॥
au49.48
madhukena tavakṣīryā pipalyā sindhujanmanā।
pṛthaglohaiḥ suvarṇena vacayā madhusarpiṣā॥
au49.49
sitayā vā samāyuktā samāyuktā rasāyanam।
triphalā sarvarogaghnī medhāyuḥsmṛtibuddhidā॥
au49.50
traiphalenāyasīṃ pātrīṃ kalkenālepayennavām।
tamahorātrikaṃ lepaṃ pibet kṣaudrodakāplutam॥
au49.51
prabhūtasnehaśamanaṃ jīrṇe tatra praśasyate।
jīvatyarugjarastasya samābhyāsātsamāḥ śatam॥
au49.52
varṣaṃ khādet prāṇadāṃ prātarekāmaśnannannāt pūrvamakṣadvayaṃ ca।
sājyakṣaudraṃ bhojanānte catuṣkaṃ dhātrīkānāṃ tadvayaḥsthāpane'lam॥
au49.53
athāyasāni caturaṅguladīrghavistṛtāni tilotsedhāni patrāṇi kārayet।
tannyagnivarṇāni kṛtvāmalakasvarase nirvāpayedekaviṃśatikṛtvaḥ।
teṣāṃ tādṛśānāṃ palaśatamāyasyāṃ sthālyāṃ prakṣipyāmalakasvarasottaraṃ kṛtvā supihitaṃ bhasmahitaṃ bhasmarāśau nikhanet।
māsi māsi coddṛtyāyasena daṇḍena ghaṭṭayet।
śuṣyatyāmalakasvarasaṃ pūrvavadāvapet।
evaṃ tāni lohapatrāṇi saṃvatsarāt dravībhavanti।
tataścottarakālaṃ kṛtvā vamanavirecanaṃ snigdhatanureva kevalaṃ samantatoṅguṣṭhaparvamātramukhenāyasena sruveṇāyasa eva bhājane tasmāt kalkīkṛtāt sruvamekaṃ gṛhītvā madhudhṛtābhyāṃ pṛthak sruveṇa saṃyojya prāśnīyāt।
jīrṇe kṣīrarasayūṣāṇāmanyatamena sarpirmiśraṃ navaṃ ṣaṣṭikaudanamaśnīyāt।
anena vidhinā varṣamupayujya varṣameva cānyadapyuddiṣṭāhāro yantritātmā kuṭīṃ samadhivaset।
tataḥ sarvopatāpān jitvā vyādhijarāmaraṇaśastrāgnitoyaviṣāṇāmagamyaḥ sarvabhāveṣvatīndiryo varṣasahasradvayaṃ jīvati॥
au49.54
vājivego gajaprāṇo bhavecca smṛtibuddhimān।
vāgmī vṛṣaḥ śrutadharo mahābhogo mahādhanaḥ॥
au49.55
tāmrarūpyasuvarṇānāmayameva pṛthagvidhiḥ।
dviguṇaṃ tadguṇotkarṣaṃ jānīyāduttarottaram॥
au49.56
hemadhātrīphalakṣaudraṃ gāyatrīparimantritam।
lihannanupiban kṣīraṃ dṛpṭariṣṭopi jīvati॥
au49.57
suvarṇaṃ padmabījāni madhu lājāḥ priyaṅgavaḥ।
kṣīreṇa pītaṃ paramamalakṣmīvinivāraṇam॥
au49.58
sapadmabījāmalakābhayākṣaṃ sarpirmadhubhyāṃ kanakaṃ lihantaḥ।
dīrghāyuṣo mandajaropatāpāḥ sarīsṛpāṇāṃ ca bhavantyagamyāḥ॥
au49.59
madhumāgadhikāviḍaṅgasāratriphalā hema ghṛtaṃ sitāṃ ca khādan।
jarasānavalīḍhadehakāntiḥ samadhātuśca samāḥ śataṃ ca jīvet॥
au49.60
hemabilvavacārsīparaikadhyamupayojitam।
medhyamāyuṣyamārogyakāntisaubhāgyapuṣṭidam॥
au49.61
śatāvarīghṛtaṃ līḍhaṃ sasuvarṇaṃ samākṣikam।
karoti cirajīvitvaṃ rājānaṃ ca vaśānugam॥
au49.62
āyuṣkāmaḥ śaṅkhapuṣpyāsametaṃ medhākāmaḥ kāñcanaṃ sogragandham।
lakṣmīkāmaḥ padmakiñjalkayuktaṃ yuktaṃ khādet kāmakāmo vidāryā॥
au49.63
maṇḍūkaparṇyāḥ svarasaṃ yathāgni kṣīreṇa yaṣṭīmadhukasyacūrṇam।
rasaṃ guḍūcyāḥ sahamūlapuṣpyāḥ kalkaṃ prayuñjīta ca śaṅkhapuṣpyāḥ॥
au49.64
āyuḥpradānyāmayanāśanāni balāgnivarṇasvaravarddhanāni।
medhyāni caitāni rasāyanāni medhyā viśeṣeṇa tu śaṅkhapuṣpī॥
au49.65
naladaṃ kaṭurohiṇī payasyā madhukaṃ candanasārivogragandhāḥ।
triphalā kaṭukatrayaṃ haridre sapaṭolaṃ lavaṇaṃ ca taiḥ supiṣṭaiḥ॥
au49.66
triguṇena rasena śaṅkhapuṣpyāḥ sapayaskaṃ ghṛtanalvaṇaṃ vipakvam।
upayujya bhavejjaḍopi vāgmī śrutadhārī pratibhānavānarogaḥ॥
au49.67
peṣyairmṛṇālavisakesarapatrabījaiḥ siddhaṃ sahemaśakalaṃ payasā ca sarpiḥ।
pañcāravindamiti tatprathitaṃ pṛthivyāṃ prabhraṣṭapauruṣabalapratibhairniṣevyam॥
au49.68
yannālakandadalakesaravadvipakaṃ nīlotpalasyatadapi prathitaṃ pṛthivyām।
sarpiścatuṣkuvalayaṃ sahiraṇyapatraṃ medhyaṃ gavāmapi bhavet kimumānuṣāṇām॥
au49.69
brāhmīvacāsaindhavaśaṅkhapuṣpī matsyākṣakabrahmasuvarcalaindrayaḥ।
vaidehikā ca triyavāḥ pṛthaksyuryavau suvarṇasya tilo viṣasya॥
au49.70
sarpiṣaśca palamekata eta dyojayet pariṇate ca ghṛtāḍhyām।
bhojanaṃ samadhu vatsaramevaṃ śīlayannadhikadhīsmṛtimedhāḥ॥
au49.71
atikrāntajarāvyādhitandrālasyaśramaklamaḥ।
jīvatyabdaśataṃ pūrṇaṃ śrītejaḥkāntidīptimān॥
au49.72
viśeṣataḥ kuṣṭhakilāsagulma viṣajvaronmādagarodarāṇi।
atharvamantrādikṛtāśca kṛtyāḥ śāmyantyanenātibalāśca vātāḥ॥
au49.73
yathoktaguṇāyāṃ bhūmau jātāmabālāmajīrṇāṃ śīrṇapurāṇaparṇāmasañjātānyaparṇāṃ tape tapasye vā māse yathoktena vidhinā puṣyayukte candramasi sumuhurte nāgabalāṃ samūlāmuddharet।
tasyā mūlānāṃ tvakpiṇḍamāmramātramakṣamātraṃ vā ślakṣṇapiṣṭamavacūrṇitaṃ vā payasā pibenmadhughṛtābhyāṃ vā lihyāt।
jīrṇe kṣīravṛttireva syāt।
kṣīreṇaiva vā sasarṣiṣkaṃ śāliṣaṣṭikamaśnīyāt।
evaṃ saṃvatsaraprayogādvarṣaśatamajara ityādi samānaṃ pūrveṇa॥
au49.74
balātibalācandanāgarudhavatiniśakhadirakadaraśākaśiṃśapāsanasurasāpunarnavānantāśca vayaḥsthāpanoktā daśauṣadhayaḥ savidārīśvadaṃṣṭrāśvagandhāvārāhīśatāvaryo nāgabalayā vyākhyātāḥ॥
au49.75
tatra sāravṛkṣāṇāṃ sarveṣāṃ svarasārthī kuṣṭhacikitsite khadirakalpamīkṣeta।
ārdravṛkṣāsambhave tu sāraśakalānidvyaṅgulatryaṅgulāni tanūni caturguṇembhsyā plāvyātape trirātraṃ sthāpayet।
tatastānyuddhṛtyānyāni tatra kṣipet।
trirātrācca punaranyānyevaṃ navarātreṇa triḥprakṣepaṇoddhāreṇa ca svarasaḥ parikalpito bhavati॥
au49.76
phalānāṃ punarvīrudauṣadhīnāṃ ca yantreṇolūkhalena vā saṅkṣudya niṣpīḍya svarasaṃ gṛhṇīyāt॥
au49.77
pariśuṣkāṇāṃ tu cūrṇikṛtānāmāḍhakamāḍhakamudakasyāhorātrasthitaṃ vimṛditapūtaṃ svarasavat prayojyam।
tuvarakabhallātakādīnāṃ punaḥ pṛthagevopadeśaḥ॥
au49.78
vṛkṣāstuvarakā nāma paścimārṇavatīrajāḥ।
vīcītaraṅgavikṣobhamārutoddhūtapallavāḥ॥
au49.79
tebhyaḥ phalānyādadīta supakvānyambudāgame।
majñaḥ phalemyaścādāya śoṣayitvāvacūrṇyaṃ ca॥
au49.80
tilavatpīḍayedroṇyāṃ kvāthayedvā kusumbhavat।
tattailaṃ sambhṛtaṃ bhūyaḥ pacedāsalilakṣayāt॥
au49.81
avatārya karīṣe ca pakṣamātraṃ nidhāpayet।
snigdhasvainno hṛtamalaḥ pakṣāduddhṛtya yatnavān॥
au49.82
caturthabhaktāntaritaḥ prātaḥ pāṇitalaṃ pibet।
mantreṇānena etasya tailasya divase śubhe॥
au49.83
majjasāra mahāvīrya sarvān dhātūn viśodhaya।
śaṅkhacakragadāpāṇistvāmājñāpayate'cyutaḥ॥
au49.84
tenāsyordhvamadhastācca doṣā yāntyasakṛttataḥ।
sāyamasnehalavaṇāṃ yavāgūṃ śītalāṃ pibet॥
au49.85
pañcāhāni pibettailamitthaṃ varjyāni varjayet।
pakṣaṃ mudgarasānnāśī sarvakuṣṭhairvimucyate॥
au49.86
tadevakhadirakvāthe triguṇe sādhu sādhitam।
nihitaṃ pūrvavat pakṣaṃ pibenmāsaṃ suyantritaḥ॥
au49.87
tenābhyaktaśarīraśca kurvannāhāramīritam।
bhinnasvaraṃ raktanetraṃ śīrṇāṅgaṃ kṛmibhakṣitam।
anenāśu prayogeṇa sādhayet kuṣṭhinaṃ naram॥
au49.88
sarpirmadhuyutaṃ pītaṃ tadeva khadirādvinā।
pakṣaṃ māṃsarasāhāraṃ karoti dviśatāyuṣam॥
au49.89
tadeva nasye pañcāśaddivasānupayojitam।
valīpalitanirmuktasthirasmṛtikacadvijam॥
au49.90
vapuṣmantaṃ śrutadharaṃ karoti triśatāyuṣam।
antrdhūmaṃ tasya majjā sudagdhaḥ kṣiptastaile saindhavaṃ cāgnivarṇam।
tulyaṃ hanyādarmanaktāndhyakācān nīlīrogaṃ taimiraṃ cāñjanena॥
au49.91
ekāntaraṃ tauvarakañca tailaṃ pibeddhitāśī niyamena māsam।
prabhinnakoṣṭho galitāṅgadeśastvacaṃ tyajet sarpaivāśu jīrṇam॥
au49.92
sādhayet ṣoḍaśaguṇe salile tuvarāḍhakam।
aṣṭāṃśaśeṣe visrāvya saṅkṣudyolūkhale tataḥ॥
au49.93
śuṣkāragvadhavalkapādarajasā vyāmiśrita kalkitaṃ।
tasya kvāthajalairudumbarasamān chāyāviśuṣkān guḍān॥
au49.94
kuryādekatamaṃ ca sārddhamathavā govāriṇāloḍitaṃ।
kuṣṭhī taddivasāsthito niraśanaḥ sūrye gate'staṃ pibet॥
au49.95
tāvadeva ca tathaiva ca bhūyaḥ pāyayettamaruṇodayakāle।
apyajīrṇamavicintya vamiṃ vā bheṣajaṃ puruṣadoṣabalajñaḥ॥
au49.96
madhyāhne'dyāt bhūriniṣpāvatailaṃ kaṅgūkūraṃ śigrukandopadaṃśam।
dadhnāyuktaṃ svalpasindhūtthacūrṇaṃ gavyenānu stokatakrāmbupāyī॥
au49.97
tailāktagātro divasāntaraṃ ca kaṅgviṣṭikācūrṇakṛtapragharṣaḥ।
snāyāt sukhāmbhobhiramadyamāṃsa strīsaṅgatiḥ syāttriguṇaṃ ca yogāt॥
au49.98
upayujya yogamakhilaṃ pratidinameva dvikālamabhiyuktaḥ।
kuṣṭhī kuṣṭhamapohati viśīrṇakarṇauṣṭhanāsamapi॥
au49.99
atha bhallātakānyanupahatānyanāmayānyāpūrṇarasaprpamāṇavīryāṇi pakrajāmbavaprakāśāni śucau śukre vā māse saṅgṛhya yavapalle māṣapalle vā nidhāpayet।
tāni caturmāsasthitāni sahe sahasye vā māse prayoktumārabheta।
śītasnigdhamadhuropaskṛtaśarīraḥ pūrvaṃ daśabhallātakānyāpothyāṣṭaguṇenāmbhasā sādhu sādhayet।
teṣāṃ rasamaṣṭabhāgāvaśiṣṭamanuṣṇaṃ sapayaskaṃ sarpirgaṇḍūṣābhyaktoṣṭhatālujihvaḥ prātaḥ pibet।
evametānī daśabhallātakānyekaikotkarṣāpakarṣeṇa triṃśatprayojyāni।
vidhinānena sahasraprayogastriguṇaśca kālo ghṛtakṣīrābhyāṃ śāliṣaṣṭikamaśanamevaṃ viśeṣādvigatakuṣṭhadurnāmakṛmipramehamedodoṣo varṣaśatamajara ityādi samānaṃ pūrveṇa॥
au49.100
pūrvamekaikabhallātakakvāthaṃ sapayaskaṃ pibedekaikaṃ ca bhallātakamabhivarddhayedyāvat pañca।
tataḥ pañca pañcavardhayedyāvat saptatiḥ।
prāpya ca saptatimapakarṣayet bhūyaḥ pañca pañca yāvat pañca।
pañcabhyaścaikaikaṃ yāvadekam।
vidhinānenasahasraṃ prayoga ityādi samānaṃ pūrveṇa॥
au49.101
saptativacca śatamupayuñjīta।
tathā ca sahasradvayan।
prayoga ityādi samānaṃ pūrveṇa।
dviguṇastvāyuṣaḥ kālaḥ॥
au49.102
bhallātakānāṃ jarjarīkṛtānāṃ piṣṭasvedanaṃ pūrayitvā bhūmāvākāṇṭhanikhātasya snehabhāvitasya dṛḍhasyoparikumbhasyāropyoḍupenāpidhāyakṛṣṇabhṛdāvaliptaṃ gomayāgninopasvedayet।
teṣāṃ yaḥ svarasaḥ kumbhaṃ prapadyate tamaṣṭabhāgamadhusaṃyuktaṃ dviguṇitaghṛtamadyāt।
triguṇaśca kālo ghṛtakṣīrābhyāmityādi samānaṃ pūrveṇa॥
au49.103
anenaiva vidhinā bhallātakasya rasaṃ gṛhītvā kevalameva māsamekaṃ prayuñjīta।
triguṇaśca kāla ityādi samānaṃ pūrveṇa।
māsi māsi varṣaśatamāyuṣobhivṛddhiḥ।
evaṃ daśamāsānupayujya varṣasahasramāyurbhavati॥
au49.104
bhallātakatailapātraṃ sapayaskaṃ madhukākṣamātreṇa śatapākamupayuñjīta।
triguṇaścakāla ityādi samānaṃ pūrveṇa॥
au49.105
bhallātakatailaṃ kṛṣṇatilatailaṃ sarpirāmalakaraso'sanādisārakaṣāya ityeṣāṃ droṇaṃ droṇaṃ triphalātrikaṭukaviḍaṅgasāracitrakaharidrādvayatrivṛddantīndrayavayaṣṭīmadhukaviṣātiviṣārasāñjanapriyaṅgūnāṃ pālikābhāgāstadaikadhyaṃ snehapākavidhinā vipācyāvatārya paripūyacānuguptaṃ nidadhyāt।
tata upaskṛtaśarīraḥ prātaḥ prātaḥ pāṇiśuktimātraṃ kṣaudreṇa pratisaṃsṛjyopayuñjīta।
jīrṇe mudvāmalakayūṣeṇālavaṇena sarpiṣmatā khadirodakasiddhaṃ mṛdumodanamaśnīyāt।
khadirodakenodakakāryāṇītyevamato droṇamupayujya vigatakuṣṭhadurnāmetyādi samānaṃ pūrveṇa॥
au49.106
puṣṭāni pākenaparicyutāni bhallātakānyāḍhakasammitāni।
ghṛṣṭveṣṭikācūrṇakaṇairjalena prakṣālya saṃśoṣya ca mārutena॥
au49.107
jarjarāṇi vipacejjalakumbhe pādaśeṣadhṛtagālitaśītam।
tadrasaṃ punarapi śrapayeta kṣīrakumbhasahitaṃ caraṇasthe॥
au49.108
sarpiḥ pakvaṃ tena tulyapramāṇaṃ yuñjyāt svecchaṃ śarkarāyā rajobhiḥ।
ekībhūtaṃ tatkhajakṣobhaṇena sthāpyaṃ dhānye saptarātraṃ suguptam॥
au49.109
tamamṛtarasapākaṃ yaḥ prage prāśamaśnannanu pibati yatheṣṭaṃ vāri dugdhaṃ rasaṃ vā।
smṛtimatibalamedhāsatvasārairupetaḥ kanakanikaṣagauraḥ sośnute dīrghamāyuḥ॥
au49.110
droṇe'mbhaso vraṇakṛtāṃ triśatādvipakvāt kvāthāḍhake palasamaistilatailapātram।
tiktāviṣādvayavarā girijanmatārkṣyaiḥ siddhaṃ paraṃ nikhilakuṣṭhaniṣūdanāya॥
au49.111
sahāmalakaśuktibhirdadhisareṇa tailena vā।
guḍena payasā ghṛtena yavasaktubhirvā saha।
tilena saha mākṣikeṇa palalena sūpena vā।
vapuṣkaramaruṣkaraṃ paramamedhyamāyuṣkaram॥
au49.112
bhallātakāni tīkṣṣṇāni pākīnyagnisamāni ca।
bhavanytamṛtakalpāni prayuktāni yathāvidhi॥
au49.113
kaphajo na sa rogāsti na vibandhostikaścana।
yaṃ na bhallātakaṃ hanyācchīghramagnibalapradam॥
au49.114
vātātapavidhānepi viśeṣeṇa vivarjayet।
kulatthadadhiśuktāni tailābhyaṅgāgnisevanam॥
au49.115
pañcāṣṭau sapta daśa vā pippalīrmadhusarpiṣā।
rasāyanaguṇānveṣī samāmekāṃ prayojayet॥
au49.116
tisrastisrastu pūrvāhne bhuktvāgre bhojanasya ca।
pippalyaḥ kiṃśukakṣārabhāvitā ghṛtabharjitāḥ।
prayojyā madhusammiśrā rasāyanaguṇauṣiṇā॥
au49.117
kramavṛdhyā daśāhāni daśapaippalikaṃ dinam।
vardhayet payasā sārddhaṃ tathaivāpanayet punaḥ॥
au49.118
jīrṇauṣadhaśca bhuñjīta ṣaṣṭikaṃ kṣīrasarpiṣā।
pippalīnāṃ sahasrasya prayogoyaṃ rasāyanam॥
au49.119
piṣṭāstā balibhiḥ peyāḥ śṛtā madhyabalairnaraiḥ।
śītīkṛtā drasvabalairyojyā doṣāmayān prati॥
au49.120
tadvaca chāgadugdhena dve sahasre prayojayet॥
au49.121
ebhiḥ prayogaiḥ pippalyaḥ kāsaśvāsagalagrahān।
yakṣmamehagrahaṇyarśaḥ pāṇḍutvaviṣamajvarān।
ghnanti śophaṃ vamiṃ hidhmāṃ plīhānaṃ vātaśoṇitam॥
au49.122
viḍaṅgacūrṇaṃ yaṣṭīmadhukacūrṇayuktaṃ śītatoyena samāśamupayuñjīta।
jīrṇe mudgayūṣeṇālavaṇena saghṛtamodanamaśnīyāt।
tena viśeṣādvigatakṛmidurnāmakuṣṭhapramehamedodoṣo varṣaśatamajara ityādi samānaṃ pūrveṇa।
viḍaṅgacūrṇaṃ kṣaudrabhallātakakvāthābhyāṃ madhvāmalakarasābhyāṃ guḍūcīkvāthena ca etāṃścaturo yogān māsamupayuñjīteti samānaṃ pūrveṇa।
sarveṣu ca māsimāsi varṣaśatamāyuṣo'bhivṛddhiḥ॥
au49.123
alambuṣāṃ svena rasena bhāvitāṃ pṛthagghṛtakṣīramadhūṣṇavāribhiḥ।
pibettathā kāñjikatakramastubhirbhagandarorugrahagulmakāsavān॥
au49.124
uṣṇā vipāke kaṭukā kaṣāyamadhurā rase।
atyantadīpanī medhyā vātaśleṣmaharā ca sā॥
au49.125
varṣopayogāt kurute naraṃ varṣaśatāyuṣam।
dṛḍhendriyānalabalaṃ nirvalīpalitāmayam॥
au49.126
śvetāvalgujaphalānyātapaśuṣkāṇī cūrṇayitvā tattulyaguḍena saṅkṣudya ghṛtakumbhe dhānyarāśau saptparātraṃ nidadhyāt।
tato'nudite bhāsvati yathābalaṃ mātrāṃ sukhodakānupānāmupayojayet।
jīrṇe sukhāmbupariṣitaḥ śāliṣaṣṭikaudanaṃ saśarkareṇa payasāśnīyāt।
tasya māsaprayogādviśeṣeṇa vigatakuṣṭho grahaṇadhāraṇavān varṣaśatamajara ityādi samānaṃ pūrveṇa।
prayogataścordhvaṃ dviguṇaṃ parihāraḥ॥
au49.127
vākucikākarṣacūrṇaṃ sukhāmbunā pibet।
pītvā cātape nirvātoṣṇe vā garbhagṛhe tiṣṭhedaparāhṇe tadvadeva srānamaśanaṃ ca।
yūṣarasābhyāṃ vā।
tasya trisaptarātraprayogādvigatakuṣṭha ityādi samānaṃ pūrveṇa॥
au49.128
tvagromakeśadaśanān nakhāṃścamuktvā punarnavān labhate।
svaravarṇabalotsāhaṃ navaṃ vayo naṣṭapalitaṃ ca॥
au49.129
palāni daśa bākucyā daśaiva ca phalatrayāt।
sapta krimighnādayasastrīṇi dve girisambhavāt॥
au49.130
purapuṣkaramūlābhyāmāhareta palaṃ palam।
sūkṣmailārdhapalaṃ vyoṣaghanakesarakuṅkumam॥
au49.131
lodhratvakpatrayaṣṭyāhvacitrakaṃ kārṣikaṃ pṛthak।
śataṃbhallātakānāṃ ca sarvaṃ khaṇḍasamāṃsakam॥
au49.132
cūrṇayedatha tanmātrāṃ bhakṣayet pālikīṃ parām।
yatheṣṭaceṣṭo labhate varṣādrāsāyanān guṇān॥
au49.133
sarvarogān vijayate tvagvikārān viśeṣataḥ।
arśobhagandaraśvāsakāsapāṇḍvāmayakrimīn॥
au49.134
gulmaplīhāśmarīvardhamapramehārucipīnasān।
mandānalatvaṃ kṛśatāṃ śophagranthyarbudānapi॥
au49.135
vākucikāphalāni gomūtre saptarātraṃ vāsayet।
tato nistuṣīkṛtya chāyāyāṃ viśoṣayitvā susūkṣmaṃ ca sañcūrṇya tryahaṃ tryahaṃ kramaśo bhāvayettriphalākvathena kāravallīvāsābrāhmīguḍūcībhṛṅgarājasvarasaiḥ pṛthakpṛthak khadirāsanarājavṛkṣapicumandakvāthaiḥ॥
au49.136
tasya pītaḥ pratidinaṃ dhātrīphalarasāplutaḥ।
karṣaḥ sarvāmayān hanti tvagvikārānviśeṣataḥ॥
au49.137
asanakhadirayūṣairbhāvitāṃ somarājīṃ।
madhughṛtaśikhipathyālohacūrṇairupetām।
śaradamavalihānaḥ pāriṇāmān vikārāṃ।
styajati mitahitāśī tadvadāhārajātān॥
au49.138
tīvreṇa kuṣṭhena parītamūrttiryaḥsomarājīṃ niyamena khādet।
saṃvatsaraṃ kṛṣṇatiladvitīyāṃ sasomarājīṃ vapuṣātiśete॥
au49.139
ye somarājyā vituṣīkṛtāyāścūrṇairupetāt payasaḥ sujātāt।
uddhṛtya sāraṃ madhunā lihanti takraṃ tadevānu pibanti cānte॥
au49.140
te kuṣṭhinaḥ pakṣmadaridranetrā।
viśīrṇakarṇāṅgulināsikā vā।
vihāyavairūpyamapāsya rūpaṃ।
punaḥ prarūḍhā iva bhānti vṛkṣāḥ॥
au49.141
khadirāmbhasā pibedvā ravisevī tāṃ tayā yavāgūṃ vā।
gāyatrījalasiddhāṃ kuṣṭhī tattoyakāryakaraḥ॥
au49.142
gajaliṇḍakṣārayutā tatkṣārapāyino vilepibhujaḥ।
śvitrāṇi somarājī prasahya hanyāt pralepācca॥
au49.143
gomūtre saptarātraṃ śaśiśakalaphalaṃ vāsitaṃ lolayitvā।
kuryācchāyāviśuṣkaṃ pṛthagiti ca phalaṃ prāpunāṭaṃ ca śuṣkam॥
au49.144
aṃśastābhyāṃ tathāṃśaḥ kṛmiripudahana sphoṭakṛdbhyaḥ sa cūrṇo gomūtreṇopayuktaḥ pramitahitabhujaḥ ścitramāśveva hanti॥
au49.145
ikṣuragokṣurasiṃhī vyāghrī pañcāṃgulāmbunā pītā।
upalamaghanaṃ ghanaṃ vā rasāśināṃ hanti bākucikā॥
au49.146
uṣṇodakena piṣṭā pītā ca ghṛtānvitā jayet gulmam laghupañcamūlasiddhāṃ peyāmupayojayejjīrṇe॥
au49.147
kaṭvaṅgakuṭajayūṣairarśīṃsi bhagandaraṃ ca nāśayati।
mehān madyairnigadairniṣovitā bākucī prabalān॥
au49.148
viṣkirarasena pītā daśamūlarasena vā guḍūcyā vā।
apatantrakaṃ nihanyādāyāmaṃ vā rasānnabhujaḥ॥
au49.149
jaṭhareṣu pibenmūtrairjalodare traivṛtena yūṣeṇa।
śophe pāṇḍuvyādhāvavalgujaṃ śīghvariṣṭābhyām॥
au49.150
ikṣurakādikvāthairvardhmani mūtreṇa vā gavāṃ śastaḥ।
dhāroṣṇena tu payasā yuktaḥ śophajvarau hanti॥
au49.151
uṣṇāmbunā prayojyo lūtākīṭākhusarpadaṣṭeṣu।
kṛmiharacaturaṅgulayoḥ kvāthaḥ koṣṇaḥ kṛmiṇakoṣheṣu॥
au49.152
lekhāmindoḥ saghṛtāṃ sukhāmbunā putriṇī bhavati pītvā puṣṣodayeśvagandhāśṛtena payasā ca bhuñjānā॥
au49.153
vandhyāpi saptāhamimaṃprayogaṃ karoti yā harṣayatī sugandhiḥ।
priyaṃvadā sadvrataśaucayuktā sūte sutān sā niyamāt guṇāḍhyān॥
au49.154
snigdhairuṣṇairmadhurairharati gadānvātajān yutā paittān।
tiktakamadhurakaṣāyaiḥ kaphajāṃstriphalārasamadhubhyāṃ ca॥
au49.155
iti śamanī dhanyeyaṃ viṣagarabhūtopasargapāpmaghnī।
gehe sthitāpi rekhā cāndramasī kimuta koṣṭhasthā॥
au49.156
manuṣyamapyāgatamṛtyuśāsanaṃ praṇaṣṭabuddhīndriyamalpacetasam।
avalgujo mokṣayate mahābhayācchriyaṃ ca medhāṃ ca dadāti pupkalām॥
au49.157
haimavatyā vacāyāḥ piṇḍamāmalakamātraṃ payasāloḍya pibejjīrṇe payassarpirodana ityāhāraḥ।
evaṃ saptarātreṇa medhāvī bhavati।
saptabhiḥ saptarātraiḥ śrutadharo varṣaśatamajara ityādi samānaṃ pūrveṇa॥
au49.158
itarasyā api vacāyā dvipalakvāthaṃ pibet jīrṇe payaḥ sarpirityādi samānaṃ pūrveṇa।
taccūrṇaṃ vā kṣaudrasarpibhyāṃ yathābalamavalihyāt।
jīrṇe payaḥ sarpirityādi samānaṃ pūrveṇa॥
au49.159
vacākalkaśatapākaṃ ghṛtadroṇamupayujya viśeṣāt grahonmādāpasmāragalagaṇḍagaṇḍamālāślīpadasvarabhedavimuktaḥ sarvārtheṣu siddhimān varṣaśatāyurbhavati॥
au49.160
śītavātahimadagdhatanūnāṃ stabdhabhagrakuṭilavyadhitāsthnām।
bheṣajasya pavanopahatānāṃ vakṣyate vidhirato laśunasya॥
au49.161
rāhoramṛtacauryeṇa lūnādye patitā galāt।
amṛtasya kaṇā bhūmau te rasonatvamāgatāḥ॥
au49.162
dvijānāśnanti tamato daityadehasumudbhavam।
sākṣādamṛtasambhūtergrāmaṇīḥ sa rasāyanam॥
au49.163
śīlayellaśunaṃ śīte vasante ca kapholbaṇaḥ।
ghanodayepi vātārttaḥ sadā vā grīṣmalīlayā।
raktapittabhavārogā jāyante raktapittinaḥ॥
au49.164
māsaḥ parosya rasakalkaniṣevaṇāya svacchandamapyupadiśanti vimardakaistu।
ṣaṇmāsamanyavidhinā na tu śastamāhuḥ pakṣaprayogamapi hīnataraṃ rasone॥
au49.165
srigdhaśuddhatanu śītamadhuropaskṛtāśayaḥ।
taduttaṃsāvataṃsābhyāṃ carcitānucarājiraḥ॥
au49.166
tasya kandān vasantānte himavacchakadeśajān।
apanītatvaco rātrau nimayenmadirādibhiḥ॥
au49.167
tatkalkasvarasaṃ prātaḥ śucitāntavapīḍitam।
madirāyāḥ surūḍhāyāstribhāgena samanvitam॥
au49.168
madyasyānyasya takrasya mastunaḥ kañjikasya vā।
tatkāla eva vā yuktaṃ yuktamālocya mātrayā॥
au49.169
tailasarpirvasāmajjakṣīramāsarasaiḥ pṛthak।
kvāthena vā yathāvyādhi rasaṃ kevalameva vā॥
au49.170
pibet gaṇḍūṣamātra prākkaṇṭhanāḍīviśuddhaye।
pratataṃ svedanaṃcānu vedanāyāṃ praśasyate॥
au49.171
śītāmbusekaḥ sahasā vamimūrcchāyayormukhe।
śeṣaṃ pibet klamāpāye sthiratāṃ gata ojasi॥
au49.172
vidāhaparihārāya paraṃ śītānulepanaḥ।
dhārayetsāmbukaṇikā muktākarpūramālikāḥ॥
au49.173
sahimasalilagarbhāścandraśubhrāmṛṇālīḥ kuvalayadalamālā hārayaṣṭīśca lolāḥ।
stanataṭaviniviṣṭāścārugātryo dadhānāstanusarasavilitā gāḍhamenaṃ svajeran॥
au49.174
nalinīdalatālavṛntavātaiḥ pragaladvārilavairjalārdrayā ca।
dayitākarapallavaiśca śītair śunasvedakṛtaṃ klamaṃ hareyuḥ॥
au49.175
kuḍavosyaparā mātrā tadarddhaṃ kevalasya tu।
palaṃ piṣṭasya tanmajjñaḥ sabhaktaṃ prākca śīlayet॥
au49.176
rasognikalpo mṛdunaujasā hi।
saṃyujyamānaḥ sahasaiva tasya।
dāhātisārāraticittanāśān।
kuryādatastaṃ tvarito na yuñjyāt॥
au49.177
jīrṇaśālyoddanaṃ jīrṇe śaṅkhakṛndendupāṇḍuram।
bhuñjīta yūṣaiḥ payasā rasairvā dhanvacāriṇām॥
au49.178
dīptāgnirmaṇḍakān khādet sarpiprmaṇḍopasecanān।
akhaṇḍamaṇḍalendvābhāniṇḍarīkhaṇḍamaṇḍitān॥
au49.179
rājikāśuktasamparkavinivartitagauravaiḥ।
piṣṭakācūrṇadhavalairvadhraiḥ saukarakairyutān॥
au49.180
madyamekaṃ pibettattu tṛṭprabandhe jalānvitam।
gandhamattakvaṇadali priyāvaktrendubodhitam॥
au49.181
amadyapo yastu phalāmbutukramavantisomaṃ ca sugandhi śītam।
sauvīrakaṃ jāṅgalajaṃ rasaṃ vā tuṣodakvaṃ vā parisikthikāṃ vā॥
au49.182
tatkalkaṃ vā samaghṛtaṃ ghṛtapātre khajāhatam।
sthitaṃ daśāhādaśnīyāttadvadvā vasayā samam॥
au49.183
sadyaḥ piṣṭaṃ sarpiṣā saṃyutaṃ vā niryāsena svena yuktaṃ ca kāmam।
yuñjītainaṃ pūrvakaireva pānaiḥ koṣṇāmbhobhirvaiṣa kalpotivīryaḥ॥
au49.184
rasonakalkaḥ sadṛśājasarpiḥ ṣaṇmāsamurvyāmuṣito nihanti।
abhyaṅgapānāñjananasyayukto manovikārān viṣamajvaraṃ ca॥
au49.185
samatailaṃ saśuktaṃ vā yavarāśau samāsthitam।
vātarogān jayet khādan ghṛtamāṃsottarāśanaḥ॥
au49.186
tailasarpirguḍasitāḥ pṛthakkuryāttulānmitāḥ।
dve tule laśunācchruddhāt tryūṣaṇāt kuḍayatrayam॥
au49.187
palaṃ tvacaśca tacślakṣṇaṃ nihitaṃ ghṛtabhājane।
dve same yavamadhyasthaṃ pūrvasmādadhikaṃ guṇaiḥ॥
au49.188
kṣuṇṇāṃ kṣipet kandatulāṃ takrasya palaviṃśatau।
gate ca saptarātre tu tulārddhamasitāttilāt॥
au49.189
dhautakṣuṇṇāt pṛthakkṣaudraghṛtaśuṇṭhīcatuṣpalam।
ajājīcavyadhānyāgnidvikṛṣṇāgranthidīpyakān॥
au49.190
palonmitāṃścaturjātāt palamekaṃ sucūrṇitam।
pṛthakpalāṣṭakaṃ tailātghṛtātkṣuṇṇāccasarṣapāt॥
au49.191
paṭūni pañca kṣārau dvau dadyāttatrākṣamānataḥ।
ekādaśāhaṃ taddhānye sthitamaśnan prage prage।
guṇānrāsāyanānsarvān sa prāpnoti nirāmayaḥ॥
au49.192
dvipaścamūlaniṣkvāthe nalvaṇe laśunāḍhakam।
piṣṭaṃ paryuṣitaṃ varṣaṃ hanti vātakaphāmayān॥
au49.193
tatkandakalkasvarase ghṛtatailaṃ pṛthakpacet।
śīlayecca yathāsātmyaṃ dāruṇānalapīḍitaḥ॥
au49.194
navanītasamāṃśaṃ vā khodattatkalkamarditī॥
au49.195
vikañcukaprājyarasonagarbhān saśūlyamāṃsān vividhopadaṃśān।
nimardakān vā ghṛtaśuktayuktān prakāmamadyāllaghutucchamaśnan॥
au49.196
kustumbarī jīrakabhṛṣṭamudgasauvarcalaślakṣṇarajovakīrṇaiḥ।
rasonakandāṅkurapatracitraiḥ savyañjanairnaikarasānuyātaiḥ॥
au49.197
tatkandasiddhān kramaśo yūṣakṣīrarasān pibet।
kaphapittānilāśaṅkī yathāsvauṣadhasaṃskṛtān॥
au49.198
kṛśośvagandhodbhavacūrṇakīrṇaṃ sannasvaro yaṣṭimadhūpadhānam।
tailena gulmī khadireṇa kuṣṭhī khādet kṛmighnaiḥ kṛmimān rasonam॥
au49.199
māṃsādamāṃsairyakṣmāṇamarśāṃsi kuṭajatvacā।
hanti sa śreṣṭhayā mehakāsaśvāsavilambikāḥ॥
au49.200
annasvarūpavijñānāt svarūpamupalabhya ca।
yathāyathaṃ prayogosya kāryastaṃ taṃ gadaṃ prati॥
au49.201
laśunasvarasāt prasthāndvātriṃśattilatailataḥ।
dvāvapetamalāt kiṇvādaṣṭaupiṣṭāccaṣaḍyavāt॥
au49.202
meṣaśṛṅgībhavāt kvāthādroṇaṃ pūtācca śītalāt।
snehapātre tadaikadhyaṃ nidadhyācca śucau dṛḍhe॥
au49.203
kramāttatra punardadyāt piṣṭaṃ prasthacatuṣṭayam।
pakṣātparamiyaṃ peyā surā vātavikāribhiḥ॥
au49.204
trirātramuṣitāṃ dhenuṃ laśunaṃ khādayettataḥ।
kṣīradadhyājyamathitaṃ brāhmaṇasyāpi śasyate॥
au49.205
pittaraktavinirmuktasamastāvaraṇāvṛte।
śuddhe vā vidyate vāyau na dravyaṃ laśunātparam॥
au49.206
sukhātmanāṃ viśeṣeṇa prayojyo laśunāsavaḥ।
nāradenoddhavasyaiṣa vātabhagnasya kalpitaḥ॥
au49.207
āmāmbupānekṣuvikāramatsyayānādhvavātātapabhāṣyacintāḥ।
svapnaṃ divā jāgaraṇaṃ niśāsu piṣṭaṃ vyavāyaṃ dadhi cātra necchet॥
au49.208
snehakalpavidhānena snehayuktaṃ prayojayet।
laśunaṃ snehasaṃyogāt garīyān jāyate hi saḥ॥
au49.209
pittakopabhayādante yuñjyānmṛduviecanam।
rasāyanaguṇānevaṃ paripūrṇān samaśnute॥
au49.210
priyāmbuguḍadugdhasya māṃsamadyāmlavidviṣaḥ।
atitikṣorajīrṇaṃ ca rasono vyāpade dhruvam॥
au49.211
pāṇḍūdarorakṣataśophatṛṣṇāpānātyayacchardiviṣavraṇeṣu।
paitte vikārekṣigadetisāre kṣāme śarīre ca sa varjanīyaḥ॥
au49.212
śīlita eṣa karoti durāpaṃ vahniśarīrabalaṃ samameva।
vaṅmatirūpaguṇāḍhyasutepsoḥ strīpuruṣasya ca bījaviśuddhim॥
au49.213
amṛtakaṇasamutthaṃ yo rasonaṃ rasonaṃ vidhiyutamitikhādecchītakāle sadaiva।
sa nayati śatajīvī strīsahāyo jarāntaṃ kanakaruciravarṇo nīrujastuṣṭijuṣṭaḥ॥
au49.214
rasonānantaraṃ vāyoḥ palāṇḍuḥ paramauṣadham।
sākṣādivasthitaṃ yatra śakādhipatijīvitam॥
au49.215
yasyopayogena śakāṅganānāṃ lāvaṇyasārādivinirmitānām।
kapolakāntyā vijitaḥ śaśāṅko rasātalaṃ gacchati nirvideva॥
au49.216
snigdhāṅgatvaṃ gauratā kāntimattā vanerdīptirvarṣmapuṣṭirvṛṣatvam।
samprāpyante yantraṇodvegamuktaiḥ ryasyābhyāsāddhāri dīrghaṃ sukhaṃ ca॥
au49.217
apyāhāre śīlito dīrghārātraṃ balyaścakṣuṣyastarpaṇaḥ sthairyakārī।
taistairyogairyojitoyaṃ palāṇḍustāṃstānātaṅkān mehināmucchinatti॥
au49.218
rasaṃ rasonavattasya pītvāśnīyāttathaiva ca।
sabījapūrasvarasamadirāmadhuśīdhupaḥ॥
au49.219
marakatamaṇinīlaṃ nālamasyātibālaṃ pariṇataśaśigauraṃ yacca bījaṃ supiṣṭam।
sasurasasumukhābhyāṃ prājyamāṃsaṃ saśuktaṃ mṛdudhavalasuvṛttairmaṇḍakairāttamūrtim॥
au49.220
vahuśaḥśobhitaṃ śubhraiḥ śaśāṅkaśakalopamaiḥ।
ghārikeṇḍarikāvallaiḥ kṣīrodāvayavairiva॥
au49.221
yavamudgamāṣagodhūma bahuvidha vikārakalpitān bhakṣyān।
kāmbalikarāgaṣāḍavasaṭṭakakhalakān saphalasārān॥
au49.222
paṭusurabhimadhuragandhān dhavalākṣakadhavalabahularasān।
kharjūradāḍimasitādrākṣāpānānupobhyasyet॥
au49.223
labhate balavarṇaujovīryasvarasaumanasyatejāṃsi।
kṣīṇaśakṛdrudhiropi ca rasonavattadrasaṃ pītvā॥
au49.224
surāsuraiḥkṣīrasamudramanthe gatāstaṭān ye'mṛtavipruṣaḥ purā।
babūva tebhyaḥ kila kukkuṭī yayā vrajanti devatvamivādya mānuṣāḥ॥
au49.225
kukkuṭāṇḍanibhaiḥ kandaiḥ kiñcit kaṭukapicchilaiḥ।
snigdhairmarakatacchāyaiḥ kharjūrasadṛśaicchadaiḥ॥
au49.226
nisvilarogaharāpi viśeṣato jayati dāruṇamapyanilāmayam।
gudajagulmatamoviṣanāśinī janayati sthiratāṃ vapuṣaḥ parām॥
au49.227
kuṭīṃ praviśyatatkandān bhakṣayetghṛtabharjitān।
payonupānaṃ dhāroṣṇaṃ tatreṣṭamasanāmbu vā॥
au49.228
tanmātravṛttistubhaveddaśāhaṃ viṃśatyahaṃ svādubhugapramādī।
jatrūrdhvakoṣṭhatrikasandhivātapāṇḍavāmayārśastimirāṇi jitvā॥
au49.229
valīpalitanirmuktaḥ sthirakeśadvijaśrutiḥ।
medhāmatismṛtiyuto jīvedvarṣaśatadvayam॥
au49.230
āpūryamāṇacandrapratipadamārabhyavardhayetkandam।
ekaikaṃ ghṛtabhṛṣṭaṃ prāgbhaktaṃ pathyabhukkhādet॥
au49.231
bhuñjītālpataraṃ dinārditamṛṣiḥ pakṣakṣaye bhakṣayan kṣīraṃ bījakavāri takramathavā pītvā sthitiṃ kalpayet।
māṃsaṃ prāśya tathā nakhadvijakacaḥ śīrṇotthitaiḥ kāntimān jīvatyabdaśatatrayaṃ dhṛtimatismṛtyādibhirbhūṣitaḥ॥
au49.232
kṣīreṇa kandacūrṇaṃ pibanyavāgūṃ ca pariṇate māsam।
lavaṇasnehavināṃ dṛḍhadṛgjīveccharaddviśatam॥
au49.233
timiraṃ kṣaudraghṛtābhyāṃ pathyabhujastadrajo jayenmāsāt।
kandatrayaṃ ca bhṛṣṭaṃ ghṛteśnato bhakṣitaṃ vātān॥
au49.234
tatkandasūkṣmarajasā tribhāgagodhūmacūrṇamiśreṇa।
payasā paktvā khādet ghṛtapūrānāntravṛddhiharān॥
au49.235
trīn kandakāṃśca niśi bhakṣayatājyabhṛṣṭān dhātrīphalāmbu sasitaṃ cahgalīpayo vā।
peyaṃ dṛgāmayajayāya niṣevitavyā kāmaṃ ca rogaśamamātraphalārthibhiḥ sā॥
au49.236
kṣīrānvitā mūlakatulyakandā saptāṣṭapatrāsitaraktakāṇḍā।
vibhartti yā pallavamabdaśabdāt sā kañcukī śvetavapurvareṇyā॥
au49.237
āṣāḍhe kārtike vāttaṃ tatkandaṃ śītalaṃ sthitam।
aṅguṣṭhaparvadvayasaṃ piṣṭaṃ kṣīrapalāṣṭake॥
au49.238
kuṭīpraveśastaṃ pītvā kṣīrameva pibedanu।
kṣīrameva ca jīrṇepi peyāṃ vā snehabharjitām॥
au49.239
kiñciduṣṇāmalavaṇāṃ spṛśeduṣṇāmbu no himam।
ekena saptarātreṇa kuṣṭhānyevaṃ niyacchati॥
au49.240
sarvavyādhīn dvitīyena tṛtīyena tu sarpavat।
tyaktvā tvacaṃ tato jīrṇāṃ keśadantanakhānapi।
dhīmedhārūpavān jīvet pañcavarṣaśatāni ca॥
au49.241
kañcukīkandacūrṇaṃ vā svena kṣīreṇa bhāvitam।
gokṣīrakuḍave nyataṃ karṣaṃ khaṇḍapalānvitam।
pītaṃ sarvābhayān hanti nakhakeśasthitānapi॥
au49.242
pītatatsvarasaṃ cūrṇaṃ tasyā madhughṛtānvitam।
khādanhitāśī saptāhaṃ tvagdoṣāṃstimiraṃ jayet॥
au49.243
viḍaṅgatāpyatriphalālohakañcukijaṃ rajaḥ।
saptarātratrayaṃ lihyānmadhunā saṃyatendriyaḥ॥
au49.244
kṣīreṇa bhojanaṃ jīrṇe śālerlābarasena vā।
tathāsya kācatyimire sukṛcchrāḥ śiraso gadāḥ॥
au49.245
medhāvinaḥ praṇaśyanti gātraṃ suptaṃ ca budhyate।
eṣa saptāmṛtaścūrṇaḥ sarvavyādhiṣu pūjitaḥ॥
au49.246
palaṃ cūrṇasya kañcukyāḥ kṣīraprasthe samāvapet।
snehaṃ dadhnastato lihyājjitātmā sasitāmadhu॥
au49.247
śālerannaṃ payaḥ pānaṃ māsamevaṃ prayojayet।
caturguṇaḥ parīhāraḥ śoṣaśābdasamadyutiḥ।
śatāni pañca varṣāṇāṃ jīveddeva ivorjitaḥ॥
au49.248
pacet palāni droṇepāṃ kañcukyāḥ pañcaviṃśatiḥ।
aṣṭāṃśaśiṣṭe tu ghṛtāt prasthaṃ kṣīrasamaṃ pacet॥
au49.249
śaṅkhapuṣpīvacākuṣṭhatrivṛtāmaradārubhiḥ।
varāyaṣṭīsitādrākṣāmahiṣākṣaiḥ palāṃśikaiḥ॥
au49.250
yuktaiḥ kamalakiñjalkatripalena hime'tra ca।
kṣaudrāccatuṣpalaṃ dadyādetanmartyāmṛtāhvayam।
cakṣuṣyaṃ bṛṃhaṇaṃ medhyaṃ varṇyaṃ varṣaśatapradam॥
au49.251
pacetpalāni kañcukyāstrīṇi lohātsucūrṇitāt।
palāśabījāccatvāri daśa dve ca phalatrayāt॥
au49.252
aṣṭādaśa śatāvaryā bījakasyaikāviṃśatiḥ।
jīvantyāḥ ṣoḍaśaikadhyaṃ paurṇamāsyāṃ vipācayet॥
au49.253
vahe'pāṃ pādaśeṣe ca pṛthagarddhāḍhakena ca।
pacet kāñjikamastubhyāṃ ghṛtaprasthaṃ picūnmitaiḥ॥
au49.254
śatāhvāruṣkaravacākuṣṭhailābiḍahiṅgubhiḥ।
sauvarcalānvitaiḥ padmakesarācca tribhiḥ palaiḥ॥
au49.255
pañcabhiḥ padmabījānāṃ padmadvādaśakena ca।
etat somāmṛtaṃ pītvā yassomo'dyāpi rājate॥
au49.256
idamupayujya sarpirativīryamudāraguṇaṃ bhavati suvāksudhīḥ sudṛḍhasubalaḥ subhagaḥ।
grahamarakopasargaviṣabhītibhiradhṛṣyavapurvijitajarājvaro nayati varṣaśatadvitayam॥
au49.257
dānavendra vijitān purā surān bhraṣṭakāntidhṛtidharyatejasaḥ।
vīkṣya viṣṇuramṛtaṃ kilāsṛjat gugguluṃ balavapurjayapradam॥
au49.258
adyāpyataḥ suragaṇāḥ kila dhūpamukhyān hitvā varāgaruturuṣkahimendudarpān।
nirdahyamānavapuṣṣo'pi śikhāṃ pibanto gandhena yasya muditā dadhati prasādam॥
au49.259
sa yogavāhī sa śivaḥ sa sārvaḥ sarvartusevyaḥ sukhaśīlanīyaḥ।
hantā jarāpāpmamalāmayānāṃ kartāgnimedhāsmṛtipāṭavānām॥
au49.260
gandhotkaṭaḥ sa dāhe snigdhadravapicchilo vigataśalyaḥ।
mahiṣākṣaḥ puṣparāga sphaṭikāsitanīradacchāyaḥ॥
au49.261
yaḥ padmarāgarāgo yaḥ kanakacchedapāṭalo yo vā।
jayatīndranīlamamalaṃ bhagnopyantikāntimatvena॥
au49.262
ātreyamunigītaśca mantroyaṃ karmasiddhikṛt।
bhagavān puṇḍarīkākṣo devāśca sapurandarāḥ॥
au49.263
jarāmaraṇaduḥkhebhyo yathā tegyutthitāḥ surāḥ।
upayoktustathaivāsya bhava tvaṃ hi mahābala॥
au49.264
pañcamūlasya mahataḥ kvāthena hitabhojinā।
gugguluḥ śīlito hanti sarvān vātakaphāmayān॥
au49.265
laghīyasopi tadvacca sukhoṣṇena jalena vā।
mastudhānyāmlamadyairvā vacādeḥ salilena vā॥
au49.266
varaṇādestu bādhiryadantakarṇaśirorujaḥ।
svarabhedodaraśvāsavardhmāntargulmavidradhīn॥
au49.267
vātapittāsrarogeṣu bṛṃhaṇārthini ceṣyate।
kvāthena vājigandhāyā jīvanīyagaṇasya vā॥
au49.268
kvāthenotpalamṛdvīkāraktacandanajanmanā।
vātapittaṃ nihantyeṣa padmakādigaṇasya vā॥
au49.269
cavyakuṣṭhaviḍaṅgānāṃ yānyā nāgarasya vā।
prasāriṇyāśca toyena gugguluḥ kaphavātajit॥
au49.270
tryūṣaṇāgnighanavellavarābhirbhakṣayan samaghṛtaṃ mahiṣākṣam।
āśu hanti kaphamārutamedodoṣajān balavatopi vikārān॥
au49.271
paṭolanimbatriphalāguḍūcī gāyatrirātridvayabījakānām।
kvāthaiḥ pṛthakpathyaparasya hanti māsena ghorān kaphapittarogān॥
au49.272
viśeṣācchophavīsarpaduṣṭavraṇabhagandarān।
śukrārtavamanodoṣapramehaśvitrapāṇḍutāḥ॥
au49.273
paṭolāriṣṭīrnayūhapiṣṭastulyarasāñjanaḥ।
galagogāpacīvyaṅgagranthisthaulyakṛmipraṇut॥
au49.274
śilājatusamaḥpītaḥ payasā vātaśoṇitam।
nivartayatyatibalaṃ kṣīramāṃsaghṛtāśinaḥ॥
au49.275
rasena payasā mūtrairvātapittakaphāpahaḥ।
brāhmīmaṇḍūkaśaṅkhānāṃ pṛthaṅmedhādikṛdrasaiḥ॥
au49.276
māgadhikāgnikaliṅgabiḍagairbilvadhṛtaiḥ savarāpalaṣaṭkaiḥ।
guggulunā sadṛśena sametaiḥ kṣaudrayutaiḥ sakalāmayanāśaḥ॥
au49.277
pibet palaśataṃ yosya vidhinā niyato yatiḥ।
nākālamṛtyorna vyādherna tasya jaraso bhayam॥
au49.278
kalpayedauṣadhaiḥ svai svairvyādhiṣu vyādhināśanaiḥ॥
au49.279
śilājatuvidhānaṃ ca gugguloḥ sarvamiṣyate॥
au49.280
guṇanidhirapikuryāt sotimātropayuktastimiravadanaśoṣaklabitākārśyamohān।
śamalaśithilabhāvaṃ deharaukṣyaṃ ca tasmādrajanicaraniṣevīsyyānna rogeṣvamīṣu॥
au49.281
grīṣmerkataptā girayo jatutulyaṃ vamanti yat।
hemādiṣaṭdhāturasaṃ procyate tacchilājatu॥
au49.282
sarvadoṣapraśamanaṃ sarvarogavināśanam।
śilābhyo yasya yajjātaṃ dhātostattadguṇaṃ vadet॥
au49.283
sarvaṃ ca tiktakaṭukaṃ nātyuṣṇaṃ kaṭu pākataḥ।
chedanaṃ ca viśeṣeṇa lauhaṃ tatra praśasyate॥
au49.284
gomūtragandhi kṛṣṇaṃ guggulvābhaṃ viśarkaraṃ mṛtsnam।
snigdhamanamlakaṣāyaṃ mdṛu guru ca śilājatu śreṣṭham॥
au49.285
rāsnādaśamūlabalā punarnavairaṇḍaśuṇṭhimadhukānām।
kvāthena bhāvitaṃ tadviśeṣato vātarogaghnam॥
au49.286
drākṣābhīrupaṭolatrāyantiguḍūcijīvanīyānām।
niryūheṇa subhinnaṃ śastaṃ pittāmaye sutarām॥
au49.287
krimijidvacāphalatraya karañjaghanamukhyapañcamūlānām।
sahapañcakolakānāṃ kvāthena kaphāmaye bhāvyam॥
au49.288
laghupañcamūlaśuṇṭhī drākṣākāśmaryavājigandhānām।
saguḍūciśarabalānāṃ rasena pittānilagadeṣu॥
au49.289
ghanakuṣṭhavacātriphalā suradāruviḍaṅgapañcakolānām।
rajanīmaricātiviṣā yuktānāṃ vātakaphajeṣu॥
au49.290
pāṭhāpaṭolanimbatriphalāghanakuṭajasaptaparṇānām।
trāyantyamṛtātiviṣāsahitānāṃ pittakaphajeṣu॥
au49.291
nicaye'pidoṣabalato yogānetān vikalpya yujjīta।
vividhagaṇasaṅgrahoktaistaistaiśca gaṇairgiressāram॥
au49.292
vyādhivyādhitasātmyaṃ samanusaran bhāvayedayaḥ pātre।
prākkevalajaladhautaṃ śuṣkaṃ kvāthaistato bhāvyam॥
au49.293
samagirijamaṣṭaguṇite niṣkkāthyaṃ bhāvanauṣadhaṃ toye।
tanniryūhe'ṣṭāṃśe pūtoṣṇe prakṣipet girijam॥
au49.294
tat samarasatāṃ yātaṃ saṃśuṣkaṃ prakṣipedrase bhūyaḥ।
svaisvairevaṃ kvāthairbhāvyaṃ vārān bhavet sapta॥
au49.295
atha snigdhasya śuddhasya ghṛtaṃ tiktakasādhitam।
tryahaṃ yuñjīta girijamekaikena tathā tryaham॥
au49.296
phalatrayasya yūṣeṇa paṭolyā madhukasya ca।
yogayogyaṃ tatastasya kālāpekṣaṃ prayojayet॥
au49.297
śilājamevaṃ dehasya bhavatyatyupakārakam।
guṇān samagrān kurute sahasā vyāpadaśca na॥
au49.298
ekatrisaptasaptāhaṃ karṣamarddhapalaṃ palam।
hīnamadhyottamo yogaḥ śilājasya kramānmataḥ॥
au49.299
saṃskṛtaṃ saṃskṛte dehe prayuktaṃ girijāhvayam।
yuktaṃ vyastaiḥ samastairvā tāmrāyorūpyahemabhiḥ॥
au49.300
kṣīreṇāloḍitaṃ kuryācchīghraṃ rāsāyanaṃ phalam।
hanyādrogānaśeṣāṃśca jīrṇe hitamitāśinaḥ॥
au49.301
vyāyāmātapamārutacetaḥsantāpaguruvidāhyādi।
upayogādapi parato dviguṇaṃ parivarjayet kālam॥
au49.302
kulatthān kākamācīṃ ca kapotāṃśca sadā tyajet।
pibenmāhendramudakaṃ kaupaṃ prāsravaṇāmbu vā॥
au49.303
jvarī jvaraghnāmbudaparpaṭādeḥ kvāthena raktī madhuyaṣṭikāyāḥ।
śoṣī saraiḥ kravyabhugāmiṣotthairmāyuramāṃsaiḥ payasā ca kārśye॥
au49.304
madhvambunā medasi sampravṛddhe kṣīreṇa payākulabuddhisatvaḥ।
pāṇḍvāmayārttāvudare saśophe pibecchilājaṃ mahiṣījalena॥
au49.305
aśma vīratarādyena kuṣṭhaṃ khadiravāriṇā।
viṣaṃ viṣaghnairagadairhantyevaṃ tadyathāmayam॥
au49.306
śailajatrikaṭukṣaudrakṣaudradhātūn niṣevate।
kṣīraudanāśī yo jīrṇe yakṣmaṇā na sa bādhyate॥
asa49.307। subhāvitātsāragaṇaistulāṃ pītvā śilodbhavāt।
sārāṃbunaiva bhuñjānaḥ śāliṃ jāṅgalajai rasaiḥ॥
au49.308
vyapohya madhumehākhyamantakaṃ rogasaṅkaram।
vapurvarṇabalopetaḥ śataṃ jīvatyanāmayaḥ॥
au49.309
śilāhvāt ṣoḍaśapalaṃ tristrirekatra bhāvayet।
varāyā daśamūlasya guḍūcyāḥ karkaśasya ca॥
au49.310
balāyā madhuyaṣṭyāśca rase gavye ca vāriṇi।
kṣīre sakṛtkrameṇaivaṃ saptakṛtvastathā punaḥ॥
au49.311
kākoliyugmaghanapuṣkaravahnirāsnā medāyugarddhicavikāgajapippalīnām।
pāṭhādvijīvakanikumbhavidāriyugma vīrāvarīmadhuphalāṃśumatīdvayānām॥
au49.312
palikānāmabdroṇe siddhānāṃ pādaśeṣite kvāthe।
bhāvitamitthaṃ girijaṃ dvipalaiścūrṇīkṛtairyuñjyāt॥
au49.313
karkaṭaśṛṅgīdhātrīvyoṣaistālīsapatrakuḍabena।
cūrṇapalena vidāryāstvakṣīryāḥ karṣayugmena॥
au49.314
dvipalena caturjātāttaila ghṛtakṣaudraśarkarābhiśca।
dvipalāddviguṇābhiḥ kāryā guṭikāstatokṣasamāḥ॥
au49.315
tāḥ śuṣkā navakumbhe jātīpuṣpādhivāsite sthāpyāḥ।
tāsāmekāṃ khādet pratidinamanupānamatreṣṭam॥
au49.316
kṣīrarasadāḍimāmbho mārdvīkasurāsavānyatamam।
jīrṇennaṃ laghu bhojyaṃ yūṣapayaḥpiśitaniryūhaiḥ॥
au49.317
saptāhamātramevaṃ sarvānnīnaḥ kramāt bhavet parataḥ।
bhaktasyānte prāgvā guṭikā na virudhyate saiṣā॥
au49.318
nirapāyā bhūriphalā parihārasukhopayojitā jayati।
prabalamapi vātaśoṇitamūrustambhaṃ jvaraṃ dīrgham॥
au49.319
bhagamūtraśukradoṣaplīhayakṛdraktapāṇḍuhṛdrogān।
vardhmavamigulmapīnasahidhmākāsāruciśvāsān॥
au49.320
vidradhimudaraṃ kuṣṭhaṃ śvitraṃ jāḍyaṃ kṣayaṃ madaṃ mūrcchām।
unmādamapasmāraṃ mukhanetraśirogadāṃstāṃtān॥
au49.321
ānāhamatīsāraṃ halīmakaṃ kāmalāgrahaṇirogān।
granthyarbudān sapiṭakān bhagandaraṃ gaṇḍamālāṃ ca॥
au49.322
atikārśyamatisthaulyaṃ svedamathaślīpadaṃ gude kīlān।
daṃṣṭrāviṣaṃ samūlaṃ garaprayogān sughorāṃśca॥
au49.323
abhicāramarātikṛtaṃ duḥsvapnaṃ bhautikīṃ tathā bādhām।
pāpmālakṣmīṃ ceyaṃ guṭikā śamayecchivā nāmnā॥
au49.324
vṛṣyāyuṣyā dhanyā kāntiyaśaḥśrīvibodhinī medhyā।
kurute nṛpavallabhatāṃ jayaṃ vivāde ca vaktrasthā॥
au49.325
jitakhalativalīpalitā jīvayati sukhaṃ śatadvayaṃ śaradām।
varṣadvayaprayogādvarṣaśatacatuṣṭayaṃ jīvet॥
au49.326
na sostirogo bhuvi sādhyarūpo jatvaśmajaṃ yaṃ na jayet prasahya।
tatkālayogairvidhivatprayuktaiḥ svasthasya corjāṃ vipulāṃ dadhāti॥
au49.327
amaramandiramandarasambhavācchatapalaṃ girijādupayojaya।
yadi jarāmayaduḥkhavivarjitāṃ suciramicchasi jīvitasantatim॥
au49.328
daśaguṇamupayuṅkte yaḥ śataṃ śailajātāllaghuhitamitabhojī varjayan varjanīyān।
satatasamanuṣaktān varjitān vaidyavṛndairvidhamati sagadaughān nekṣate cāyuṣontam॥
au49.329
samudvabhūvāmṛtamanthanotthaḥ svedaḥ śilābhyo'mṛtavān gireḥ prāk।
yo mandarasyātmabhuvā hitāya nyastaḥ sa śaileṣu śilājarūpī॥
au49.330
suvarṇaśailaprabhavo viṣṇunā kāñcano rasaḥ।
tāpī kirātacīneṣu yavaneṣu ca nirmitaḥ॥
au49.331
tāpyāṃ sūryāṃśusantapto mādhave māsi dṛśyate।
madhuraḥ kāñcanābhāsaḥ sāmlo rajatasannibhaḥ॥
au49.332
kiṃcit kaṣāya ubhayaḥ śītaḥ pāke kaṭurlaghuḥ।
śilāniryāsavaccātra kulatthādīn parityajet॥
au49.333
na tanniṣevī jarasābhibhṛyate na pannagairnāpi garairna vṛścikaiḥ।
na pāṇḍumehajvaraśophayakṣmabhirna kaṇṭhanetraśravaṇatvagāmayaiḥ॥
au49.334
sodaśvitko mākṣikadhātuḥ saghṛto vā sakṣaudro vā kṣaudraghṛtābhyāṃ sahito vā।
sāmbhasko vā tailayuto vā vinihantā tvagdoṣāṇāṃ sarvaviṣāṇāṃ sagarāṇām॥
au49.335
akṣadrākṣāyomalamustāmalakānāṃ savyoṣāṇāṃ parvataniryāsayutānām।
datvā tulyaṃ mākṣikadhātuṃ madhumiśraṃ lihyātpāṇḍuvyādhyabhibhūtaḥ śivamicchan॥
au49.336
aṃśaḥ śuṇṭhyā lohamalāṃśo badarāṃśaḥ pippalyaṃśo mākṣikadhāturdviguṇāṃśaḥ।
kṣaudraṃ kāmaṃ kṛṣṇatilānāmapi cāṃśaḥ śreṣṭhā piṇḍī pāṇḍuvikāraśvayathughnī॥
au49.337
sāyaścūrṇaṃ mākṣikadhātuṃ madhumiśraṃ vyoṣopetaṃ parvataniryāsasametam।
kṣīrāhāro yo'valihānaḥ prayatātmā kṛtyudvāraṃ śoṣamapohatyacireṇa॥
au49.338
lohaṃ sarpirmākṣikadhāturmadhumātrā dhātrīcūrṇaṃ ke saramambuprabhavānām।
yogaḥ kuryādeṣa sitābhāgavimiśraścakṣurghrāṇaśrotrarasajñānavibodham॥
au49.339
kṛtyaikasthaṃ mākṣikadhātuṃ triphalāṃ ca bhrāṣṭre paktvā ye sahaviṣkaṃ vilihanti।
pathyādāstān vārdhakadoṣā na bhajante māturdoṣāḥ stanyanivṛttāniva vālān॥
au49.340
samaśnato mākṣikadhātucūrṇaṃ sarpirmadhubhyāṃ triphalārajaśca।
śanaiḥ śanairyāti jarā vināśaṃ pratyantavāsādiva lokayātrā॥
au49.341
trikoṇakāṇḍā subahupratānā phaleṣu pītā kusumeṣu raktā।
patraiḥsadugdhairmṛduromavadbhistāmbūlatulyairghanakandamūlā॥
au49.342
pavanavivasvadaṃśuvanitādiṣukāmacarā vividhamanaḥśarīragadavṛndanivṛttikarī।
bhuvi paramauṣadhirmahiṣavallarīti prathitā kvacidapi vṛddhadāraka iyatvapi vellarikā॥
au49.343
vasante saṅgṛhītānāṃ śoṣitānāmanātape।
vṛddhadārakamūlānāṃ tulāṃ saṃcūrṇyaṃ sarpiṣā॥
au49.344
āplāvya ghṛtapātrasthāṃ dhānye pakṣamupekṣitām।
lihyādanu pivetkṣīraṃ jīrṇe kṣīraghṛtāśanaḥ॥
au49.345
tatprayogājjarājīṇā vṛddhā dārakatāmiyāt।
bhagnāsthirgadgadaḥ paṅguḥ kṛśo hrasvonyarūpatām॥
au49.346
nirastāśeṣadoṣotthanakhabhedādyupadravaḥ।
apasmāragrahonmādapāpmālakṣmīvivarjitaḥ।
dīptāgnirbalavān vāgmī jīvedvarṣaśatāni ṣaṭ॥
au49.347
cūrṇitairaśvagandhāyāḥ saṃyutaṃ triṃśatā palaiḥ।
tattulyaṃ dārakaṃ prāśya payasā sarpiṣāthavā॥
au49.348
jīrṇo pūrvavadaśnīyādyo jīvet sa samāḥ śatam।
vājivego gajaprāṇaḥ surūpo bhāskaradyutiḥ॥
au49.349
aśvagandhena saṃyojyau varīgokṣurakau pṛthak॥
au49.350
yo lihyāt sarpiṣā cūrṇaṃ vṛddhadārakamūlajam।
saptāhaṃ yūṣabhaktāśī syāt sa kinnaratulyavāk॥
au49.351
svarasena śatāvaryā saptāhaṃ bhāvitaṃ ca tat।
lihānaḥ pūrvavanmāsaṃ śataṃ jīvenmahāmatiḥ॥
au49.352
lihyādvā madhusarpirbhyāṃ dhātrīsvarasabhāvitam।
kṣīreṇa vā pibanmāsaṃ śataṃ jīvedaruksudhīḥ॥
au49.353
vṛddhadārakamūlānāṃ rasaṃ kṣīreṇa yaḥ pibet।
tatkalkasiddhaṃ sarpirvā sajīvennīrujaḥ śatam॥
au49.354
pītaṃ vellarikāmūlaṃ gomūtreṇa sahoṣitam।
kuṣṭhagulmodaragaraślīpadārśopacīrjayet॥
au49.355
pippalī triphalā dārvī mahauṣadhapunarnavāḥ।
pṛthagdaśapalāḥ sarvaistulyāṃśo vṛddhadārakaḥ॥
au49.356
dhānyāmlapītastaccūrṇo jīrṇe svacchandabhojanaḥ।
ślīpadāmamarudvardhmagulmodaragarān haret॥
au49.357
śauṇḍī viśvavarādvīpivellamustāḥ samāṃśakāḥ।
tulyavellarikāmūlāḥ sājyakṣaudrāstathāguṇāḥ॥
au49.358
tatphalāt svarasaṃ karṣaṃ lihaṃstulyājyamākṣikam।
gavyaṃ pibedanu payo māhiṣaṃ vā yatheṣṭabhuk॥
au49.359
pañcāhena jayet kāsān saptāhena tvagāmayān।
mahākuṣṭhāni māsena bhavenmāsadvayena tu।
pañcavarṣaśatāyuṣko dhīmedhābalarūpavān॥
au49.360
vellarīphalamūlānāṃ pippalyāśca samaṃ rajaḥ।
vellarīphalamūlotthasvarasenaiva bhāvayet॥
au49.361
amṛtāyā rasenānu tataḥ śuṣkaṃ ghṛtāplutam।
nikhanet ghṛtakumbhasthaṃ karīṣe bahusañcaye॥
au49.362
māsāduddhṛtya taṃ lehaṃ yo varṣamupayojayet।
sahasrāyuḥ sa jarasā sahasā nābhibhūyate॥
au49.363
kuṣṭhacūrṇatulāṃ kṣaudraghṛtasya dvitulānvitām।
dhānyarāśau dinaśataṃ nihitāmupayojayet॥
au49.364
sugandhikāyo dṛkśrotrasvaravarṇeṣvatīndriyaḥ।
gatavyādhijaro jīvet saptavarṣaśatāni nā॥
au49.365
kuṭīpraveśaḥ kṣaṇināṃ paricchadavatāṃ hitaḥ।
atonyathā tu ye teṣāṃ sauryamārutiko vidhiḥ॥
au49.366
vātātapasahā yogā vakṣyante'to viśeṣataḥ।
sukhopacārā bhraṃśe'pi ye na dehasya bādhakāḥ॥
au49.367
śītodakaṃ payaḥ kṣaudraṃ ghṛtamekaikaśo dviśaḥ।
triśaḥ samastamathavā prākpītaṃ sthāpayedvayaḥ॥
au49.368
harītakīmāgadhikākṣadhātrīścūrṇīkṛtā loharajovimiśrāḥ।
sarpirmadhubhyāmadataḥ śarīraṃ kālāgradūtī na jarā dunoti॥
au49.369
harītakīmāgadhikāviḍaṅgaśaśāṅkalekhāmalakacchavīnām।
sitopalautapaghṛtānvitānāṃ rogā na leḍhāramabhidravanti॥
au49.370
triphalāmasanodakena piṣṭāṃ rajanīṃ paryuṣitāmayaḥ kapāle।
madhunā madhurāṃ lihan hinasti sthavimānaṃ jarasaṃ gadāṃśca sarvān॥
au49.371
khadirāsanayūṣabhāvitāyāstriphalāyā ghṛtamākṣikaplutāyāḥ।
niyamena narā niṣevitāro yadi jīvantyajarāḥ kimatra citram॥
au49.372
asanasvarasena bhāvitānāmabhayānāṃ saviḍaṅgataṇḍulānām।
madhuloharajoghṛtāplutānāṃ na hi leḍhāramabhidravanti rogāḥ॥
au49.373
bījakamya rasamaṅgulihāryaṃ śarkarāmadhughṛtaṃ triphalāṃ ca।
śīlayatsu puruṣeṣu jarattāsvāgatāpi vinivarttata eva॥
au49.374
darvīpralepāsriphalākaṣāyaḥ sitopalā tailamadhupragāḍhaḥ।
sapippalīnāgaralohareṇustanoḥ sapatnīṃ jarasaṃ nihanti॥
au49.375
phalatrayatryūṣaṇacūrṇayuktāṃ drākṣāṃ sasarpirmadhuśarkarāṃ ca।
kṣīrānupānaṃ puruṣā lihanto jīvanti nirdhūtajarāvikārāḥ॥
au49.376
harītakīṃ sarpiṣi sampratāpya samaśnatastat pibato ghṛtaṃ ca।
bhaveccirasthāyi balaṃ śarīre sakdtkṛtaṃ sādhu yathā kṛtajñe॥
au49.377
ārāccitānāṃ kalaśaṃ purāṇaṃ dhātrīphalānāṃ madhunaśca pūrṇam।
saṃvatsarārddhaṃ nihitaṃ yaveṣu niṣevamāṇo jarasaṃ nihanti॥
au49.378
dhātrīkṛmighnāsanasāracūrṇaṃ satailasarpirmadhulohareṇu।
niṣevamāṇasya bhavennarasya tāruṇyalāvaṇyamapi praṇaṣṭam॥
au49.379
navāmalakaśuktayo madhu ghṛtaṃ rajaścāyasaṃ catuṣṭayamayoghaṭasthamiti cūrṇitaṃ vatsaram॥
au49.380
krameṇa lihataḥ payonupibataśca pathyāśinaściraṃ bhavati jīvitaṃ kṣayamupaiti pṛthavījarā॥
au49.381
cūrṇaṃ śvadaṃṣṭrāmalakāmṛtānāṃ lihan sasarpirmadhubhāgayuktam।
vṛṣasthiraḥśāntavikāraduḥkhaḥ samāḥ śataṃ jīvati kṛṣṇakeśaḥ॥
au49.382
viḍaṅgasāraṃ madhukaṃ ca piṣṭaṃ bhallātakakvāthamadhupragāḍham।
arśāṃsi jantūṃśca jayatyudīrṇān vahniṃ ca sandhukṣayati kṣaṇena॥
au49.383
viḍaṅgabhallātakacitrakāṇāṃ guḍottarāṇāmabhayānvitānām।
tailena cūrṇāni niṣevamāṇān śarīriṇo nopatapanti rogāḥ॥
au49.384
viḍaṅgabhallātakanāgarāṇi ye'śnanti sarpirmadhusaṃyutāni।
jarānadīṃ rogataraṅgiṇīṃ te lāvaṇyayuktāḥ puruṣāstaranti॥
au49.385
viḍaṅgakalkaṃ svarasena dhātryāḥ kṣaudreṇa yuktaṃ ca pibennaro yaḥ।
drākṣārasakṣaudrapariplutaṃ vā vijitya rogān sa bhavecchatāyuḥ॥
au49.386
cūrṇaṃ samaṃ māgadhikākaṇānāṃ viḍaṅgacūrṇena sacitrakeṇa।
niṣevamāṇo madhutailamiśraṃ vayaḥparīṇāmajale na majjet॥
au49.387
punarnavasyārddhapalaṃ palaṃ vā piṣṭaṃ pibedyaḥ payasārddhāmāsam।
māsadvayaṃ tattriguṇaṃ samāṃ vā jīrṇopi bhūyaḥ sapunarnavaḥ syāt॥
au49.388
mūrvābṛhatyaṃśumatībalānāmuśīrapāṭhāsanasārivāṇām।
kālānusāryāgarucandanānāṃ vadanti paunarnavameva kalpam॥
au49.389
śatavarīkalkakaṣāyasiddhaṃ ye sarpiraśnanti sitādvitīyam।
tān jīvitādhvānamabhiprapannān na vipralumpanti vikāracorāḥ॥
au49.390
pītāśvagandhā payasārddhamāsaṃ ghṛtena tailena sukhāmbunā vā।
kṛśasya puṣṭiṃ vapuṣo vidhatte bālasya sasyasya yathā suvṛṣṭiḥ॥
au49.391
dine dine kṛṣṇatilaprakuñcaṃ samaśnataḥ śītajalānupānam।
poṣaḥ śarīrasya bhavatyanalpo dṛḍhībhavantyāmaraṇācca dantāḥ॥
au49.392
śilājatukṣaudraviḍaṅgasarpirlohābhayāpāradatāpyabhakṣaḥ।
āpūryate durbaladehadhātustripañcarātreṇa yathā śaśāṅkaḥ॥
au49.393
madhu madhurasā lājā bhārṅgī madhūkaśatāvarī।
kamalakusumatvakṣīrībhiḥ samaṃ jatu pārvatam।
pracurahaviṣā lehaṃ līḍhvā samṛddhasitopalaṃ।
śithilajaraso mandātakā bhavanti cirāyuṣaḥ॥
au49.394
gāyatrīśikhiśiṃśapāsanaśivā vellākṣakāruṣkarān piṣṭvāṣṭau daśaṣaṭguṇembhasi dṛtān khaṇḍaiḥ sahāyomayaiḥ।
pātre lohakṛte tryahaṃ ravikarairāloḍayan pācayedagnau cānu mṛdau salohaśakalaṃ pādasthitaṃ tat pacet॥
au49.395
pūtasyāṃśaḥ kṣīratoṃśastathāṃśau bhārṅgānniryāsāt pibaryāstrayoṃśāḥ।
aṃśāścatvārastatra hayyaṅgavīnādekīkṛtyaitat sādhayet kṛṣṇalauhe॥
au49.396
vimalayā sitayā madhunāthavā yutamayuktamidaṃ yadi vā ghṛtam।
svarucibhojanapānaviceṣṭito bhavati nā palaśaḥ pariśīlayan॥
au49.397
śrīmān nirdhūtapāpmā vanamahiṣabalo vājivegaḥ sthirāṅgo keśairbhṛṅgāṅganīlairmadhusurabhimukho naikayoṣinniṣevī।
vāṅmedhādhīsamṛddhaḥ supaṭuhutavaho māsamātropayogāddhattesau nārasiṃhaṃ vapuranalaśikhātaptacāmīkarābham॥
au49.398
haviridamatiprabhāvaṃ svamiva vapurnirmitaṃ nṛsiṃhena।
naśyanti yato bhītā vyādhyādhijarāsurā dūrāt॥
au49.399
bhṛṅgapravālānamunaivabhṛṣṭān ghṛtena yaḥ khādati yantritātmā।
viśuddhakoṣṭho'sanasārāsiddhadugdhānupastatkṛtabhojanārthaḥ॥
au49.400
māsopayogāt sa sukhī jīvatyabdaśata trayam।
gṛhṇāti sakṛdapyuktamaviluptasmṛtīndiryaḥ॥
au49.401
anenaiva ca kalpena yastailamupayojayet।
tānevāpnoti sa guṇān kṛṣṇakeśaśca jāyate॥
au49.402
kāśmaryāṇāṃ tulāṃ māsaṃ sthitāṃ madhughṛtokṣitām।
upayujya payonnāśī ciraṃ jīvati kāntimān॥
au49.403
uktāni śakyāni phalānvitāni yugānurūpāṇi rasāyanāni।
mahānuśaṃsānyapi cāparāṇi prāptyādikaṣṭāni na kīrttitāni॥
au49.404
amānuṣāṇāmativismayānāṃ satkarmaṇāṃ yadyapi tāni hetuḥ।
samūlakāṣaṃ tu kaṣanti dehaṃ bhraṃśādvidhestena vivarjitāni॥
au49.405
yugasvabhāvādyadi cauṣadhīnāṃ kriyāsu śaktiḥ parikalpyate'lpā।
āyurbalādiṣvapi sā tatheti yatnānniṣevyāṇi rasāyanāni॥
au49.406
na cauṣadhīnāmapi sarvathaiva prabhāvahāniḥ parikalpanīyā।
phalaṃ prayātyūrdhvamadhastrivṛttu pratyakṣataḥ kasya na siddhametat॥
au49.407
adeśakālopahitānyasātmyānyatyuṣṇatīkṣṇāni yathauṣadhāni।
nāśaṃ nayante sahasaiva dehaṃ samyakprayuktāni tathaiva vṛddhim॥
au49.408
jitvā tasmādindriyādīn suduṣṭān kālopetaḥ śvaddadhāno yathāvat।
āyuḥprajñātejasāṃ yadvivṛdhyai vīryopetaṃ śīlayedauṣadhaṃ tat॥
au49.409
utsāhavīrairapi sarvakālaṃ narairagamyāni tapodaridraiḥ।
mahārṇavānāmiva dustarāṇāṃ pārāṇyapārāṇi rasāyanānām॥
au49.410
rasāyanānāmupayogasampadā kṛtaprasādairmaladoṣadhātubhiḥ।
sthiraṃ śarīraṃ kriyate śarīriṇāṃ kulaṃ yathā satpuruṣairadhiṣṭhitam॥
au49.411
dāntendriyeṇa śāstrārthaṃ yathāvadanutiṣṭhātā।
kiyadvā dīrghadarśitvaṃ nendratvamapi durlabham॥
au49.412
rasāyanavidhibhraṃśājjāyeran vyādhayo yadi।
yathāsvamauṣadhaṃ teṣāṃ kāryaṃ muktvā rasāyanam॥
au49.413
adhyākrāntā ye'mlapaṭukṣārakaṭūṣṇairdravyaistīkṣṇaiḥ sannihitā teṣu jarattā।
sandhukṣyognistairupajāte ca vivarjyā yogāstegnau dhātusamṛddheḥ sa hi mūlam॥
au49.414
āyuryogāḥ sādhvapi yuktā mṛduvahnau nairarthakyaṃ yānti kṛtaghne'pyupakārāḥ।
dīpte vahnau te tu guṇaughairapi tucchā vistīryante pātranisṛṣṭā iva bhogāḥ॥
au49.415
satyavādinamakrodhamadhyātmapravaṇendriyam।
śāntaṃ sadvṛttanirataṃ vidyānnityarasāyanam॥
au49.416
guṇairobhiḥ samuditaḥ sevate yo rasāyanam।
sanirvṛtātmā dīrghāyuḥ paratreha ca modate॥
au49.417
śāstrānusāriṇī caryā cittajñāḥ pārśvavarttinaḥ।
buddhiraskhalitārtheṣu paripūrṇaṃ rasāyanam॥
au49.418
gavāmṛjutvena kṛtānukārairananyavāgāśayadehaceṣṭaiḥ।
sthirendriyāyurjvalanaiḥ suśīlaiḥ suvṛddha gopaiḥ samadhiṣṭhiteṣu॥
au49.419
prājyājyadugdhauṣadhipādapeṣu humbhāravairvalgitavatsakeṣu।
maṭhapraveśena vināpi siddhiṃ vrajanti goṣṭheṣu rasāyanāni॥
॥iti ekonapaccāśodhyāyaḥ॥
॥iti saptamaṃ rasāyanākhyamaṅgaṃ sampūrṇam॥
॥atha pañcaśo'dhyāyaḥ॥
au50.1
athāto vājīkaraṇavidhiṃ nāmādhyāyaṃ vyākhyāsyāmaḥ।
iti ha smāhu rātreyādayo maharṣayaḥ॥
au50.2
vājīkaraṇamanvicchet satataṃ viṣayī pumān।
tuṣṭiḥ puṣṭirapatyaṃ ca guṇavattatra saṃśritam।
apatyasantānakaraṃ yatsadyaḥ sampraharṣaṇam॥
au50.3
vājīvātibalo yena yātyapratihato'ṅganāḥ।
bhavatyatipriyaḥ strīṇāṃ yena yenopacīyate।
tadvājīkaraṇaṃ taddhi dehasyaujaskaraṃ param॥
au50.4
sāro hi jīvalokasya strī strīguṇasamanvitā।
striyaḥ sāddhvyaḥ prasuvate narān guṇamayāniva॥
au50.5
gotravṛddhikarāhyetā gṛhiṇyo gṛhadevatāḥ।
gṛhaṃ hi jīnametābhirna śrīmadapi śobhate॥
au50.6
na tu tā api śobhante jarasānugatā iva।
puṃyogena vinā strīṇāṃ sa hi saṃvananaṃ param॥
au50.7
vājīkaraṇanityasya kāmaṃ kāmaṃ siṣeviṣoḥ।
na śarīramavāpnoti na vā ratiratiḥ kṣayam॥
au50.8
acchāyaḥ pūtikusumaḥ phalena rahito drumaḥ।
yathaikaścaikaśākhaśca nirapatyastathā naraḥ॥
au50.9
adṛṣṭaputrapautrasya kulatantvantavarttinaḥ।
saṃsārasukhabāhyasya kīdṛśaṃ nāma jīvitam॥
au50.10
asambandhohyaputrasya nityameva paraḥ paraḥ।
sīdatyasyāvasāne ca gṛhaṃ susthepyanāyakam।
ato vājīkarā yogā niṣevyāḥ śukravarddhanāḥ॥
au50.11
kalyasyodagravayaso vājīkaraṇasevinaḥ।
sarveṣvṛtuṣvaharaharvyavāyo na nivāryate॥
au50.12
cintājarābhyāṃ śukraṃ tu vyādhibhiḥ karmakarśanāt।
kṣayaṃ gacchatyanaśanāt strīṇāṃ cātiniṣevaṇāt॥
au50.13
śukrakṣayāt bhayācchokādavisrambhādasevanāt।
atiharṣādatisthaulyānmalopacayataḥ śramāt॥
au50.14
strīṇāmakauśalāddoṣadarśanādabhicārataḥ।
meḍhrāmayāt sumahataḥ krodhato'dharmakīrttanāt।
tṛptasyāpi striyo gantuṃ na śaktirupajāyate॥
au50.15
nahi jātabalāḥ sarve narāścāpatyabhāginaḥ।
bṛhaccharīrā balinaḥ kecinnārīṣu durbalāḥ॥
au50.16
santi cālpāśrayāḥ strīṣu balavanto bahuprajāḥ।
narāścaṭakavatkecidvrajanti bahuśaḥ striyaḥ॥
au50.17
gajavaccaprasiñcanti kecinna bahugāminaḥ।
kecitprayatnairvāhyante vṛṣāḥ kecitsvabhāvataḥ॥
au50.18
tasmātprayogān vakṣyāmi durbalānāṃ balapradān।
sukhopabhogān balināṃ bhūyaśca balavarddhanān॥
au50.19
atha snigdhaviśuddhānāṃ nirūhān sānuvāsanān।
ghṛtatailarasakṣīraśarkarākṣaudrasaṃyutān॥
au50.20
yogavidyojayet pūrvaṃ kṣīramāṃsarasāśinām।
tato vājīkarānyogān śukrāpatyabalapradān॥
au50.21
śarekṣukuśakāśānāṃ vidāryā vīraṇasya ca।
mūlāni kaṇṭakāryāśca jīvakarṣabhakau balām॥
au50.22
mede dve dve ca kākolyau sūpyaparṇyau śatāvarīm।
aśvagandhāmatibalāmātmaguptāṃ punarnavām॥
au50.23
vīrāṃ payasyāṃ jīvantīmṛddhiṃ rāsnāṃ trikaṇṭakam।
madhukaṃ śāliparṇīṃ ca bhāgāṃstripalikān pṛthak॥
au50.24
māṣāṇāmāḍhakaṃ caitat dvidroṇe sādhayedapām।
rasenāḍhakaśeṣeṇa pacettena ghṛtāḍhakam॥
au50.25
datvā vidārīdhātrīkṣurasānāmāḍhakāḍhakam।
ghṛtāccaturguṇaṃ kṣīraṃ peṣyāṇīmāni cāvapet॥
au50.26
vīrāṃ svaguptāṃ kākolyau yaṣṭīṃ phalgu dvipippalīm।
drākṣāṃ vidārīṃ kharjūraṃ madhukāni śatāvarīm॥
au50.27
tatsiddhapūtaṃ cūrṇasya pṛthakprasthena yojayet।
śarkarāyāstugāyāśca pippalyāḥ kuḍavena ca॥
au50.28
maricasya prakuñcena pṛthagarddhapalonmitaiḥ।
tvagelākesaraiḥ ślakṣṇaiḥ kṣaudradvikuḍavena ca॥
au50.29
palamātraṃ tataḥ khādet pratyahaṃ rasadugdhamuk।
tenārohati vājīva kuliṅgaiva hṛṣyati॥
au50.30
māṣātmaguptābījānāmāḍhakaṃ prasṛtonmitam।
medāśvagandharddhivarī vīrā yaṣṭī dvijīvakam॥
au50.31
śūrpe'pāṃ vipacettena pādaśeṣeṇa pācayet।
vidārīkṣurasaprasthadvayena sadṛśena ca॥
au50.32
sarvaiḥ kṣīreṇa haviṣo navāt prasthaṃ śṛte'tra ca।
sitākṣaudrasitākhyānāṃ pṛthagdadyāccatuṣpalam॥
au50.33
palaṃ kaṇāt purobhaktaṃ lihaṃstatpalapūrvakam।
taruṇīṣvavatṛptāsu prasabhaṃ rāsabhāyate॥
au50.34
medādibhiśca karṣāṃśaiḥ śṛtaṃ bāṣkayaṇaṃ payaḥ।
saśarkarākṣaudraghṛtaṃ śukravṛddhikaraṃ param॥
au50.35
payasā pāyasastena māṣakaṇḍūkarīphalaiḥ।
vṛṣyo vegakaraḥ siddhaḥ saghṛtakṣaudraśarkaraḥ॥
au50.36
śvadaṃṣṭrāyā vidāryāśca rase kṣīracaturguṇe।
ghṛtāḍhyaḥ sādhito vṛṣyo māṣaṣaṣṭikapāyasaḥ॥
au50.37
madhūlikā māṣaparṇī sitā śṛṅgāṭakaṃ yavāḥ।
svaguptāmūlayaṣṭyāhvavidārīkṣurakāḥ samāḥ॥
au50.38
sapriyālāḥ kṛtaṃ cūrṇaṃ pṛthaṅmadhvājyaṣaḍguṇam।
pādābhyāmaspṛśanbhūmiṃ lihankālyamataḥ picum।
labhate valamutsāhaṃ strīśca yāti kuliṅgavat॥
au50.39
svaguptā kṣīrakākolī vidārī jīvakadvayam।
tilāḥ saluñcitā bhṛṣṭāḥ śarkarājyamadhuplutam।
taccūrṇaṃ prasṛtaṃ līḍhvā gacchati pramadāśatam॥
au50.40
prasṛtaṃ māṣacūrṇasya dhātrīsvarasabhāvitam।
vidārīrajaso vāpi lihan madhughṛtadrutam।
kṣīrānupaścaṭakavaddaśakṛtvo vrajet striyaḥ॥
au50.41
cūrṇa vidāryā bahuśaḥ svarasenaiva bhāvitam।
kṣaudrasarpiryutaṃ līḍhvā pramadā daśa gacchati॥
au50.42
kṛṣṇā dhātrīphalarajaḥ svarasenaivabhāvitam।
śarkarāmadhusarpirbhirlīḍhvā yo'nu payaḥ pibet।
sa naro'śītivarṣopi yuveva parihṛṣyati॥
au50.43
karṣaṃ madhukacūrṇasya ghṛtakṣaudrasamanvitam।
payonupānaṃ yo lihyānnityavegaḥ sa nā bhavet॥
au50.44
kulīraśṛṅgyā yaḥ kalkamāloḍya payasā pibet।
sitāghṛtapayonnāśī sa nārīṣu vṛṣāyate॥
au50.45
dhānyamāṣarasaḥ kṣīraṃ kṣaudramikṣuraso ghṛtam।
dvimedājīvakayugakvāthaścaikatra yojitaḥ।
pītaḥ karoti puruṣaṃ pramadāśatagāminam॥
au50.46
bhallātakaiścaturbhistu dugdhasyārddhāḍhakaṃ pacet।
pītaṃ karoti vṛṣatāṃ sujīrṇasyāpi dehinaḥ॥
au50.47
svayaṅguptekṣurakayorbījacūrṇaṃ saśarkaram।
dhāroṣṇena naraḥ pītvā payasā rāsabhāyate।
uccaṭācūrṇamapyevaṃ śatāvaryāśca yojayet॥
au50.48
sūpyaparṇī dvikākolī jīvakarṣabhakaiḥ śṛtam।
laghunā pañcamūlena dvikākolīyutena vā।
payo'tivṛṣyamabhyasya vṛddho'pi taruṇāyate॥
au50.49
kṣīriṇī ca śvadaṃṣṭrā ca phāṇitaṃ śarkarā madhu।
gṛṣṭikṣīraṃ navaṃ sarpiretat puṃsavanaṃ param॥
au50.50
aśvatthaphalamūlatvakśṛṅgasiddhaṃ payo naraḥ।
pītvā saśarkaraṃ śītaṃ kuliṅga iva hṛṣyati॥
au50.51
payaḥ payasyayā siddhaṃ śukrakṛtsājyamākṣikam॥
au50.52
śatāvarīkatkarase payo daśaguṇaṃ ghṛtam।
śṛtaṃ sapippalīkṣaudraśarkaraṃ vṛṣyamuttamam॥
au50.53
śatāvarīrasaprasthaṃ kṣīraprasthacatuṣṭayam।
prasthaṃ ghṛtasya śuktyaṃśaṃ drākṣāmāṃsīparūṣakam॥
au50.54
jīvakarṣabhayaṣṭyāhvabalāmedākaśerukam।
priyālabījaṃ kākolīyugmaṃ caikatra pācayet॥
au50.55
pakvapūte kṣipeccāsmin kuḍavāṃśāṃ sitopalām।
gṛṣṭikṣīrānupaḥ prāśya tannārīṣu vṛṣāyate।
vijayeta ca vātāsraṃ pittāsroraḥkṣatakṣayān॥
au50.56
jīvakakṣīrakākolīsthirāhaṃsapadīghanaḥ।
śaṭhīkṣugaṇḍikāyaṣṭīmṛṇālaiḥ karṣikaiḥ pacet॥
au50.57
ghṛtaprasthaṃ daśaguṇe kṣīre tat balapuṣṭikṛt।
vandhyānāṃ putrajananaṃ śukravarddhanaśodhanam॥
au50.58
jalāḍhake svayaṃguptāmūlāt pañcapalaṃ pacet।
pādaśeṣe ca saṃcūrṇya kuḍavāṃśāḥ pṛthak kṣipet॥
au50.59
svaguptāmūlagodhūmamāṣekṣurakapippalīḥ।
sapriyālaphalakṣaudrāḥ prasthārddhaṃ navasarpiṣaḥ॥
au50.60
sitopalātulāpādaṃ kuryāttān modakāṃstataḥ।
modakaṃ bhakṣayitvaikaṃ ṣaṣṭiṃ vrajati yoṣitām॥
au50.61
palāṃśān bṛhatīvyāghrīpṛśniparṇītrikaṇṭakān।
dvyāḍhakenāmbhasā paktvā pādaśeṣe rase sthite॥
au50.62
palāni kṣīrakākolyāḥ pañca māgadhikāpalam।
svaguptāphalamūlānāṃ māṣāṇāmikṣurasya ca॥
au50.63
vidāryā madhunaścātra kuḍavaṃ kuḍavaṃ kṣipet।
pṛthak dvau mudgatilayorghṛte śaṣkulikāstataḥ।
pacedekāṃ tataḥ prāśya śataṃ vrajati yoṣitām॥
au50.64
svaguptāmūlacūrṇena drutena payasā kṛtāḥ।
ghṛte saśarkarākṣaudrā bhakṣyā vegaśatapradāḥ॥
au50.65
māṣātmaguptāgodhūmaśāliṣaṣṭikapaiṣṭikān।
śarkarāyā vidāryāśca cūrṇānīkṣurakasya ca॥
au50.66
saṃyojya kṣīrasarpirbhyāṃ ghṛte pūpalikāḥ pacet।
payonupānāstāḥ śīghraṃ kurvanti vṛṣatāṃ param॥
au50.67
cūrṇaṃ māṣāttilācchālervidāryāśca sasaindhavam।
rasena puṇḍrakasyekṣoḥ plutaṃ vārāhamedasi।
paktvā śaṣkulikrāḥ khādannārohet ṣaṣṭimaṅganāḥ॥
au50.68
mukhapriyāṇāṃ snigdhānāṃ phalānāṃ madhurātmanām।
phalānāmātmaguptāyāḥ śālermāṣāttilāt ghṛtāt॥
au50.69
mudgāt godhūmataścāpi kuḍavaṃ kuḍavaṃ pṛthak।
cūrṇitairnistuṣaistaistu kṣīreṇāloḍya marditaiḥ।
pakvāṃ pūpalikāṃ khādan strīṣu hṛṣyati vājivat॥
au50.70
śarkarāmāṣagodhūmatugākṣīrīpayoghṛtaiḥ।
pakvāmutkārikāṃ khādet kṛkavākurasānupaḥ॥
au50.71
māyuraṃ taittiraṃ hāṃsamevameva rasaṃ pibet।
anenāśva ivodīrṇo balī liṅgaṃ samarpayet॥
au50.72
piṣṭvā varāhamāṃsāni datvā maricasaindhave।
kolavadguṭikāḥ kṛtvā tapte sarpiṣi varttayet॥
au50.73
varttanastambhitāstāśca prakṣepyāḥ kaukkuṭe rase।
ghṛtāḍhye gandhapiśune dadhidāḍimasārike॥
au50.74
yathā na bhindyādguṭikāstathā taṃ sādhayedrasam।
taṃ pibanbhakṣayaṃstāśca balī bāleyavadvrajet।
māṃsāni balayuktāni tathānyānyapi kalpayet॥
au50.75
māṣānaṃkuritānśuddhān nistuṣānsājahāphalān।
ghṛtāḍhye māhiṣarase dadhidāḍimasārike॥
au50.76
prakṣipya sādhayedyuktyā dhānyajīrakanāgaraiḥ।
pīto bhuktaśca sa rasaḥ kurute śukramakṣayam॥
au50.77
haṃsabarhiṇadakṣāṇḍān bhṛṣṭāṃstaptena sarpiṣā।
surānupānān yaḥ khādet sa tṛptastarppayetstriyaḥ॥
au50.78
ārdrāṇi matsyamāṃsāniśapharīrvā subharjitāḥ।
tapte sarpiṣi yaḥ khādet sa gacchet strīṣu na kṣayam॥
au50.79
ghṛtabhṛṣṭān rase chāge rohitān phalasārike।
anupītarasān siddhānapatyārthī prayojayet॥
au50.80
ghṛtaṃ māṣān sabastāṇḍān phalāmle māhiṣe rase।
svādau vā sādhayet pūtaṃ tadrasaṃ bharjayet ghṛte॥
au50.81
īṣallavaṇitaṃ yuktaṃ dhānyajīrakanāgaraiḥ।
pītaḥ sa vṛṣyo balyaśca bṛṃhaṇaśca paraṃ rasaḥ॥
au50.82
caṭakāṃstaittire tadvattittirīn kaukkuṭe rase।
kalpayecchikhino hāṃse haṃsān vā śikhije rase॥
au50.83
tṛptiṃ caṭakamāṃsānāṃ gatvā yonu payaḥ pibet।
prabhūtakālasaṃruddhāḥ santarpayati yoṣitaḥ॥
au50.84
ghṛtāḍhyaṃ kukvuṭaṃ śūlyaṃ śītaṃ khādet samākṣikam।
pibeccānantaraṃ kṣīraṃ ya icchecchukramakṣayam॥
au50.85
pippalīlavaṇairyuktau bastāṇḍau kṣīrasarpiṣā।
sādhitau bhakṣayedyastu sa gacchet pramadāśatam॥
au50.86
bastāṇḍasiddhe godugdhe bhāvitānasakṛttilān।
yaḥ khādetsasitān gacchet sa strāśatamapūvavat॥
au50.87
bhuktvā yo māṣasūpena ghṛtāḍyaṃ ṣaṣṭikaudanam।
payaḥ pibati jāgarti kṛtsnāṃ rātriṃ sa vegavān॥
au50.88
ātmaguptāphalaṃ māṣān kharjūrāṇi śatāvarīm।
śṛṅgāṭakāni mṛdvīkā pacettat prasṛtonmitam॥
au50.89
kṣīraprasthaṃ jalaprasthametat kṣīrāvaśeṣitam।
śucinā vāsasā pūtaṃ yojayet prasṛtaistribhiḥ॥
au50.90
śarkarāyāstugākṣīryāḥ sarpiṣo'bhinavasya ca।
tatpibet kṣaudrasaṃyuktaṃ bhuñjānaḥ ṣaṣṭikaudanam।
tathā jarāparītopi putraiḥ sa parivāryate॥
au50.91
drākṣākharjarakharjūrīmastakānyajahāphalam।
payasyābhīrumāṣāṃśca madhukāni ca sādhayet॥
au50.92
toyāḍhake palāṃśāni pādaśeṣeṇa tena ca।
kṣīraprasthaṃ pacet kṣīraśeṣeṇādyāt ghṛtānvitam।
ṣaṣṭikānnaṃ sitājyena yogo'yaṃ śukrakṛt param॥
au50.93
jīvakarṣabhakau medā jīvantī śrāvaṇīdvayam।
kharjūraṃ madhukaṃ drākṣāṃ vidārīṃ viśvabheṣajam॥
au50.94
śṛṅgāṭakāni capalā navaṃ sarpiḥpayo jalam।
ghṛtāvaśeṣitaṃ siddhaṃ śarkarāmākṣikānvitam॥
au50.95
ṣaṣṭikaudanasaṃyuktamupayojyaṃ yathābalam।
tadvṛṣyaṃ balakṛdvarṇyaṃ kaṇṭhyaṃ dehasya bṛṃhaṇam॥
au50.96
gṛṣṭirbaṣkayaṇī nīrugūrdhvaśṛṅgī catuḥstanī।
sāndrasvādubahukṣīrā rūpaśīlasamanvitā॥
au50.97
ikṣubhirmāṣaparṇena yā supuṣṭārjunena vā।
tatkṣīraṃ sasitākṣaudraghṛtaṃ putryaṃ ratipradam॥
au50.98
śukralairjīvanīyākhyairbṛṃhaṇairbalavarddhanaiḥ।
vayasaḥ sthāpanaiścetat payaḥ siddhaṃ pṛthakpṛthak॥
au50.99
yuktaṃ godhūmacūrṇena saghṛtakṣaudraśarkaram।
paryāyeṇopayoktavyamicchatā śukramakṣayam॥
au50.100
medāṃ payasyāṃ jīvantīṃ vidārīṃ kaṇṭakārikām।
māṣān śvadaṃṣṭrāṃ kṣīrīkāṃ godhūmān śāliṣaṣṭikān॥
au50.101
tatkṣīrerddhodake siddhān kārṣikānāḍhakonmite।
visarjayetpayaśśeṣaṃ tatpūtaṃ kṣaudrasarpiṣā।
sitayā ca yutaṃ pītvā vṛddhopi taruṇāyate॥
au50.102
maṇḍalairjātarūpasya sutaptaistatpayaḥ śṛtam।
siddhaṃ puṃsavanaṃ vṛṣyaṃ sasitāghṛtamākṣikam।
rūpyāyastāmnasīsānāmayameva pṛthagvidhiḥ॥
au50.103
cūrṇitāḥ pippalīstriṃśat prakuñce tailasarpiṣoḥ।
bhṛṣṭāḥ saśarkarākṣaudrāḥ kṣīreṇāloḍitāḥ pibet।
aśnaṃśca ṣaṣṭikaṃ kṣīrasarpirbhyāṃ vājivadbhavet॥
au50.104
candrāṃśuśubhraṃ payasā ghṛtāḍhyaṃ ṣaṣṭikaudanam।
śarkarāmadhusaṃyuktaṃ bhuñjāno nā vṛṣāyate॥
au50.105
dadhnaḥ sareṇa saghṛto bhakṣitaḥ ṣaṣṭikaudanaḥ।
sailātugoṣaṇakṣaudraḥ śarkarāḍhyena śukrakṛt॥
au50.106
adhyaṇḍāmārṣabhīṃcaiva svayaḍguptāphalāni ca।
pādalepaṃ naraḥ kṛtvā niśi vegairna hīyate॥
au50.107
varṣābhūmūlamṛdvīkāsvayaṅguptāphalāni ca।
siddhaścaraṇalepoyaṃ bhuvaṃ padbhyāṃ tu na spṛśet॥
au50.108
ghṛtakṣīrāśano nityaṃ nirvyādhirnityago yuvā।
saṅkalpapravaṇo ityaṃ naraḥ strīṣu vṛṣāyate॥
au50.109
ātmaguptāphalaṃ māṣā godhūmaḥ śāliṣaṣṭikam।
ikṣurikṣurakaḥ kṣīraṃ kṣaudraṃ drākṣā sitopalā॥
au50.110
uccaṭā śaramūlāni vidārī saśatāvarī।
jīvanīyāni svarjūraṃ mocacocaphalāni ca॥
au50.111
ebhirbhakṣyāṇi peyāni lehyāni ca ghṛtāni ca।
nityamāsevamānasya strīṣu harṣo vivarddhate॥
au50.112
jīvanīyaghṛtakṣīramadhutailasitārasaiḥ।
rasakṣīrāśinaḥ kṣipraṃ vṛṣaṃ kurvanti bastayaḥ॥
au50.113
siddhabastivikalpoktān balaśukrasutapradān।
yuñjīta bastīn putrārthī putrakāmoditaṃ ca yat॥
au50.114
yatkiñcinmadhuraṃ snigdhaṃ bṛṃhaṇaṃ balavarddhanam।
manaso harṣaṇaṃ yacca tatsava vṛṣyamucyate॥
au50.115
dravyairevaṃvidhaistasmāt bhāvitaḥ pramadāṃ vrajet।
ātmavegena codīrṇaḥ srīguṇaiśca praharṣitaḥ॥
au50.116
iṣṭāhyekaikaśopyarthā harṣaprītikarāḥ param।
kiṃ punaḥ strīśarīre ye saṅghaghātena pratiṣṭhitāḥ॥
au50.117
rucibhedena lokasya daivayogāñca yoṣitām।
taṃ taṃ prāpya vivarddhante naraṃ rūpādayo guṇāḥ॥
au50.118
tasmādyā yasya hṛdayaṃ viśatīva varāṅganā।
tulyasvabhāvā yā hārimṛjārūpaguṇānvitā॥
au50.119
pāśabhūtairvahantyaṅgairlāvaṇyamiva mūrtimat।
ālapantyamṛteneva yā gātrāṇi niṣiñcati॥
au50.120
pibantīva ca paśyantī spṛśantī limpatīva yā।
nityamutsavabhūtā yā yā samānamanaḥśayā॥
au50.121
nayatyutsukatāṃ ceto nityaṃ sannihitāpi yā।
yayā viyukto niḥstrīkamaratirmanyate jagat॥
au50.122
pragalbhā rītasaṅgrāme svasthā lajjāmayī ca yā।
bahuśopi ca yāṃ gatvā tatpūrvamiva gacchati॥
au50.123
caritairnirvikārā yā vikārairiva nirmitā।
kāntānuvṛttiparamā sā strī vṛṣṭyatamā matā॥
au50.124
abhyañjanodvartanasekagandhasrakcitravastrābharaṇaprakārāḥ।
sugandhipuṣpotkarareṇukīrṇā mṛdurmanojñā vipulā ca śayyā॥
au50.125
prājñāḥ kalājñā vaśagā vinītāḥ priyaṃvadāḥ prītikarā vayasyāḥ।
visrambhasatvaprakṛtikriyaikyāccharīramātreṇa pṛthaktvabhūtāḥ॥
au50.126
kāntā vanāntāḥ parapuṣṭaghuṣṭā ramyāḥ sravantyaḥ satataṃ sravantyaḥ।
madyaṃ madāmodakaraṃ viśeṣādhdṛdyā prasannā surabhiḥ prasannā॥
au50.127
śakāṅganāgaṇḍatalābhipāṇḍutāmbulapatraṃ parivāraśobhi।
prasādhanaṃ strīmukhapaṅkajānāṃ yadāyudhaṃ mūrtamivātmajasya॥
au50.128
himācaloddhūnitadugdhasindhusamudbhavatphenacayāvadātam।
saudhaṃ sudhāśubhratarāḥ karāśca candrasya kurvanti paraṃ vṛṣatvam॥
au50.129
bandhena pūrvopahitena puṃsaḥ khinnasya vṛttiḥ karaṇāntareṇa।
saṃvāhanaṃ sparśasukhaiḥ karaiśca karotyapūrvāmiva manmathecchām॥
au50.130
prāyogikādhikaraṇoditācitraceṣṭāsaṃśīlanodbhavadanalparasārdracittaḥ।
vṛṣyopayogaparibṛṃhitadehadhāturnārīmanāṃsi vaśamānayati prasahya॥
au50.131
tasmānnityaṃ strīṣu vāñchan priyatvaṃ vṛṣyairyogairjātakāmo'pi kāmī।
satvaṃa sātmyaṃ deśakālau ca budhvā cātuṣṣaṣṭe ceṣṭite vyāpriyeta॥
au50.132
valayasvanasaṅkulamuṣṭiravadviguṇīkṛtamekhalikāninadaḥ।
calanūpuraśabdayuto'pi muhuḥ śamamāvahate na ratātiśayaḥ॥
au50.133
sarvārthasiddhiḥ prathamonurāgaḥ śṛṅgāragāndharvakathāviśeṣāḥ।
sītkāragarbhaṃ hasitaṃ sahāvaṃ chinnākṣaraṃ vibhramavacca gītam॥
au50.134
savyājasandīrśatacārugātraṃ vṛttaṃ priyāṇāmavalokitaṃ ca।
cūtāṅkuraṃ puṣpaphalaṃ yathartu vidyutvadudyotitagarjitāni॥
au50.135
vihaṅgabhṛṅgastanitānuyātaṃ strīkūjitaṃ bhūṣaṇaśiñjitāni।
kāle yathāsvaṃ vapuṣaśca śuddhiḥ saṅkalpayonerdhuramudvahanti॥
au50.136
srotassu śudveṣvamale śarīre vṛṣyaṃ yadādyaṃ mitamatti kāle।
vṛṣāyate tena paraṃ manuṣyastadbṛṃhaṇaṃ dehabalapradaṃ ca॥
au50.137
tasmāt purā śodhanameva kāryaṃ balānurūpaṃ na ca vṛṣyayogāḥ।
sidhyanti dehe kaluṣe prayuktāḥ kliṣṭe yathā vāsasi rāgayogāḥ॥
au50.138
upadiṣṭe vicitre'smin vaktavyārthānurodhataḥ।
kartavyamevakartavyaṃ prāṇābādhe'pi netarat॥
au50.139
etat svarūpaṃ śāstrasya yadvyāpitvena varṇyate।
spṛśati nyūnatādoṣo mahānavyāpini dhruvam॥
au50.140
vīryahīnairasampūrṇaiḥ prayogairapi bhūṣitam।
arthānatantrayattantraṃ tantratāmāpnuyāt katham॥
au50.141
haṃsabarhiṇadakṣāṇḍā yadyapyatyarthaśukralāḥ।
munayaḥ sadayā brūyustānyogeṣvanyathā katham॥
au50.142
kathaṃ vā sarvaevaite yogā rāgāgnidīpanāḥ।
kliṣṭasaṅkalpajananāḥ proktāḥ saṃsāravarddhanāḥ॥
au50.143
trikāladarśibhirdivyaiḥ satvadoṣaṣivarjitaiḥ।
pūrvācāryaiḥ kṛtaṃ vartma ko laṅghayitmumarhati॥
au50.144
prakrānte sarvathā sarvamuktaṃ bhavati sūditam।
nāhi leśābhidhānena labhyaḥ sarvārthasaṅgrahaḥ॥
au50.145
tathā ca gardabhīkṣīraṃ māṃsamaśvasya hastinām।
maddāsāgaratoyaṃ ca proktaṃ nirupayogyapi॥
au50.146
adyatve'pi viśeṣeṇa bhūritantrārthasaṅgrahāt।
saṅgrahādyannabudhyeta tajjñānamatidurlabham॥
au50.147
yathā pratijñātamiti krameṇa vedoyamaṣṭāṅganidhernibaddhaḥ।
abhyasyato mārgamivāryasatyaṃ sañjāyate svārthaparārthasiddhiḥ॥
au50.148
pitāmahamukhodgīrṇamityāyurvedavāṅmayam।
jīvitārogyadharmārthasukhagauravakīrttikṛt॥
au50.149
alaṅkṛtaṃ yuktipadaiḥ sadratnairiva kāñcanam।
ṣaṭtriṃśatārthadurgeṣu bhiṣajāṃ saṅkramairiva॥
au50.150
tatrādhikaraṇaṃ yogo hetvarthorthaḥ padasya ca।
pradeśoddeśanirdeśavākyaśeṣāḥ prayojanam॥
au50.151
upadeśāpadeśātideśārthāpattinirṇayāḥ।
prasaṅgaikāntanaikāntāḥ sāpavargo viparyayaḥ॥
au50.152
pūrvapakṣavidhānānumatavyākhyānasaṃśayāḥ।
atītānāgatāpekṣā svasaṃjñohya samuccayāḥ॥
au50.153
nidarśanaṃ nirvacanaṃ niyogo'tha vikalpanam।
pratyutsārastathoddhāraḥ sambhavastantrayuktayaḥ॥
au50.154
sarasaḥ suptapadmasya ravidīdhitayo yathā।
yathā gṛhasya dīpābhāstathā tantrasya yuktayaḥ॥
au50.155
adhīyāno'pi tantrāṇi tantrayuktyavicakṣaṇaḥ।
nādhigacchati tantrārthamarthaṃ bhāgyakṣaye yathā॥
au50.156
vākyārthayojanodatā yuktayastviṣṭasiddhidāḥ।
asadvādiprayuktānāṃ vākyānāṃ pratiṣedhakāḥ॥
au50.157
līnavyatyāsaleśoktigaditānāṃ prakāśakāḥ।
vākyanyāyodadheḥ sāraṃ gṛhītvaivaṃ vyavasthitāḥ॥
au50.158
etadāgamasiddhatvāt pratyakṣaphaladarśanāt।
prayojyaṃ mantravattantraṃ tantrajñānaviśāradaiḥ॥
au50.159
pittāmahena lokasya smṛtvā tadidamavyayam।
akālamṛtyurakṣārthamalauhaṃ varma nirmitam॥
au50.160
sujñātametadamṛtaṃ svasthāsvasthasukhāspadam।
yathepsitaphalāśeṣapuruṣārthaprasādhanam॥
au50.161
idaṃ śāstramadṛṣṭīnāmevamālokakāryapi।
maṇḍalaṃ bhāskarasyeva na prakāśāya jāyate॥
au50.162
dhruvaṃ vaidyeṣu kalyāṇamāyurvedānusāriṣu।
itareṣvitaracchatraviṣajvalanakarmasu॥
au50.163
kuryāt prayuktaṃ śastrādi saśeṣamapi rogiṇam।
na tvevaṃ bheṣajaṃ mohādanālocitayojitam॥
au50.164
sadā doṣauṣadhādīni vīkṣya dvādaśa tatvataḥ।
kuryāccikitsitaṃ prājño na yogaireva kevalaiḥ॥
au50.165
mātrādi samyagajñātvā yadṛcchāpratipāditaḥ।
hinasti vyādhitaṃ yogo ghṛtamākṣikayoriva॥
au50.166
dṛṣṭvā viṣeṣyamṛtatāṃ ghṛtādau māraṇātmatām।
śāstratatvaṃ na vijñāya sa durātmā cikitsati॥
au50.167
sugītaścaiṣa kasyāpi mahāśloko mahātmanaḥ।
vaidyāścāśrutaśāstrārthā mūrkhāśca prabhāviṣṇavaḥ।
akālamṛtyavo hyete vicaranti mahītale॥
au50.168
lobhayantyāturaṃ mūḍhā ye citraiḥ karmakauśalaiḥ।
tebhyo rakṣetsadātmānamātmā yasmāt sudurlabhaḥ॥
au50.169
te dhruṇākṣaravatkañciduttārya niyatāyuṣam।
ghnanti vaidyābhimānena śatānyaniyatāyuṣām॥
au50.170
rogārtasya viṣaṇṇasya yatnalabhyasukhāyuṣaḥ।
avaidyo nirghṛṇaḥkrūro yaḥ karoti bhiṣagjitam॥
au50.171
pāpasya mṛtyudūtasya durmatestyaktadharmaṇaḥ।
naro narakapātī syāttasya sambhāṣaṇādapi॥
au50.172
atantrīkṛtatantrārthaḥ śāstramātropajīvinaḥ।
rājñāṃ pramādādrāṣṭrāṇi caranti vyādhavṛttayaḥ॥
au50.173
tān kālapāśasadṛśān varjayecchāstradūṣakān।
seveta śamavijñānajñānapūrṇān bhiṣaktamān॥
au50.174
annapānāni pathyāni vyādhinirghātamauṣadham।
rasāyanāni vṛṣyāṇi prāpyante vaidyasaṃśrayāt॥
au50.175
arājakā yathā deśā bhartṛhīnā yathā gṛhāḥ।
āturādyāstathā pādāḥ śocyā vaidyānadhiṣṭhitāḥ॥
au50.176
prāṇācāryaṃ budhastasmāddayāluṃ vijitendriyam।
aśvināviva devendraḥ pūjayedādṛtaḥ sadā॥
au50.177
yajñasya hi śiraśchinnamaśvibhyāṃ sandhitaṃ punaḥ।
pātitā daśanāḥ pūṣṇo bhagasya ca vilocane॥
au50.178
rājayakṣmārditaścandrastābhyāmeva cikitsitaḥ।
somānnipatito vajrī bhujastambhe ca dāruṇe॥
au50.179
bhārgavaścavanaḥ kāmī vṛddhaḥ san vikṛtiṃ gataḥ।
vīryavarṇabalopetaḥ kṛtastābhyāṃ punaryuvā॥
au50.180
ebhiścānyaiśca bahubhiḥ karmābhīrbhiṣaguttamau।
babhūvaturbhṛśaṃ pūjyāvindrādīnāṃ mahātmanām॥
au50.181
aśvibhyāṃ sahitaḥ somaṃ prātaḥ pibati vāsavaḥ।
sautrāmaṇyāṃ ca bhagavānaśvibhyāṃ saha modate॥
au50.182
aśvinoḥ kalpyate bhāgo yajñeṣu brāhmaṇairapi।
aśvināvagnirindraśca vedeṣu sutarāṃ stutāḥ॥
au50.183
vaidyavityaśvinau tasmāt pūjyete vibudhairapi।
ajarairamarairnityaṃ sukhitairevamādṛtaiḥ॥
au50.184
vyādhimṛtyujarāgrastairduḥkhaprāyaiḥ sukhārthibhiḥ।
kiṃ punarbhiṣajo martyaiḥ pūjyāḥ syurnātiśaktitaḥ॥
au50.185
śīlavān matimān yukto dvijātirvedapāragaḥ।
prāṇibhiḥ pitṛvatpūjyaḥ prāṇācāryaḥ sa hi smṛtaḥ॥
au50.186
vidyāsamāptau bhiṣajāṃ dvitīyā jātirucyate।
na vaidyo vaidyaśabdaṃ hi labhate pūrvajanmanā॥
au50.187
vidyāsamāptāvāṣa vā brahmaṃ vā bhiṣajaṃ dhruvam।
tasvamāviśati jñānāttena vaidyo dvijaḥ smṛtaḥ॥
au50.188
nāvadhyāyenna cākrośedahitaṃ na samācaret।
prāṇācāryaṃ budhaḥ kacchidicchannāyuranaśvaram॥
au50.189
bhiṣagapyāturān sarvān svasutāniva yatnavān।
ābādhebhyo'bhisaṃrakṣet jñānaṃ dharmanusmaran॥
au50.190
kurvate ye tu vṛtyarthaṃ cikitsāpaṇyavikrayam।
te hitvā kāñcanaṃ rāśiṃ pāṃsurāśimupāsate॥
au50.191
rogākhyāndāruṇānpāśānantakāntikakarṣiṇaḥ।
yaśchitvā yacchati prāṇāndātā nāstyeva tatsamaḥ॥
au50.192
na jīvitapradānāddhi dānamanyadviśiṣyate।
tasmādupācaret svena svena niḥsvatapasvinaḥ॥
au50.193
satvārthamīhamānasya vaidyasyaivaṃ mahāmateḥ।
vartante sannidhānena niyataṃ siddhidevatāḥ॥
au50.194
kvaciddharmaḥ kvacinmitraṃ kvacidarthaḥ kvacidyaśaḥ।
karmābhyāsaḥ kvacicceti cikitsā nāsti niṣphalā॥
au50.195
nityamādaravān vaidyastasmādārtānupācaret।
prāṇānsahātmanaḥ kīrtyā nihantyeṣāmanādarāta॥
au50.196
sarvatra maitrī karuṇātureṣu nirāmadeheṣu nṛṣu pramodaḥ।
manasyupekṣāpakṛtiṃ vrajatsu vaidyasya sadvṛttamalaṃ tanoti॥
au50.197
sāmiṣeṇāpi cittena jīvitocchedakāriṇaḥ।
yo nihantyāmayān vaidyaḥ sopi kenopamīyatām॥
au50.198
kimuta nirāmiṣeṇa manasā karuṇāmṛdunā kṛpaṇaviśiṣṭayoḥ sadṛśamādaramudvahatā।
atiguru bodhisatvacaritaṃ satataṃ vidadhacchamayati rogajālamapi yotivirodhi mithaḥ॥
au50.199
dāhaḥ śūlaṃ tṛḍādhmānaṃ kṣutkṣāmatvamarocakam।
kaḥ prākṛto jayedrogān nityamanyonyarodhinaḥ॥
au50.200
mārutāmagrahonbhādamadān susadṛśākṛtīn।
ko jānīyāccikitsedvādūrabhitnakriyākramān॥
au50.201
prāṇācārthaṃ vedapāraṃ prayātaṃ budhyā yuktaṃ pūjayennityamasmāt।
yasminyasya prāṇayātrā nibaddhā tasmai yacchan ko dhanānāṃ dhanāyet॥
au50.202
āyurvedaṃ ślokalakṣeṇa pūva brahmāmnāsīdagniveśādayastu।
kṛtsnajñeyaprāptasārāḥ svatantrāstasyaikaikaṃ naikadhāṅgaṃ vitenuḥ॥
au50.203
bhiṣagvaro vāgbhaṭa ityabhūnme pitāmaho nāmadharo'smi yasya।
sutobhavattasya ca siṃhaguptastasyāpyahaṃ sindhuṣu labdhajanmā॥
au50.204
samadhigamya guroravalokitāt gurutarācca pituḥ pratibhā mayā।
subahubheṣajaśāstravilocanāt suvihito'ṅgavibhāgavinirṇayaḥ॥
au50.205
pūrvoktameva vadatā kimivoditaṃ syācchraddhālutuṣṭijananaṃ na bhavatyapūrvam।
saṅkṣiptasaṃśayitavistṛtaviprakīrṇaḥ kṛtsnortharāśiriti sādhu sa eva dṛṣṭaḥ॥
au50.206
āyurvedodadheḥ pāramapārasya prayāti kaḥ।
viśvavyādhyauṣadhijñānasārastveṣa samuccitaḥ॥
au50.207
smṛtvedamuditaṃ pūrvaṃ śrutvedānīṃ dvayoḥ punaḥ।
smarttuḥ śrotuśca sutarāṃ śraddhātuṃ kasya yujyate॥
au50.208
athavā śrutamapyetat smartureva kramāgatam।
abhidhātṛviśeṣeṇa kiṃ tathāpi prayojanam॥
au50.209
ūrdhvameti madanaṃ trivṛtādho vastumātraka iti pratipādye।
madvidho yadi vadedathavātriḥ kathyatāṃ ka iva karmaṇi bhedaḥ॥
au50.210
sādhvasādhviti vivekaviyukto lokapaṅktikṛtabhaktiviśeṣaḥ।
bāliśo bhavati no khalu vidvān sūkta eva ramate matirasya॥
au50.211
iti munivacanānāṃ jīvitopāśrayāṇāmabhilaṣitasamṛddhau kalpavṛkṣopamānām।
yaduditamiha puṇyaṃ kurvato menuvādaṃ bhavatu vigatarogo nirvṛtastena lokaḥ॥
॥iti pañcaśo'dhyāyaḥ samāptaḥ॥
॥iti śrīsiṃhaguptasūnuśrīmadvāgbhaṭācāryaviracitāṣṭāṅgasaṅgrahe ṣaṣṭhamuttarasthānaṃ sampūrṇam॥

