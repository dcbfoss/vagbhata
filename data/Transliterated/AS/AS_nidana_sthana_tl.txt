
aṣṭāṅgasaṃgrahaḥ nidānasthānam
asa1.1
athātaḥ sarvaroganidānaṃ vyākhyāsyāmaḥ।
iti ha smāhurātreyādayo maharṣayaḥ॥
asa1.2
iha kṛtayuge vigatarāgadveṣādidvandvā jitalobhakrodhaśramaklamālasyabhayā niṣparigrahāḥ puruṣā babhūvuḥ।
teṣāṃ puṇyabalena pṛthivyādīnāṃ sarvaguṇasamudāyādacintyarasa vīryādisamuditāni sasyānyoṣadhayaścāsan।
te tāni jitendriyatvāt kāle mātrayā copayuñjānāḥ satyārjavānṛśaṃsyādiguṇayogācca surasadṛśatejaso rūpākṛtipramāṇaprasādopacayasaṃhananasattvasārasampannā dīrghāyuṣo nīrujaśca babhūvuḥ॥
asa1.3
bhraśyanti tu kṛtayuge yugasvabhāvāt krameṇa parihīyamāṇasarvaguṇeṣu pṛthivyādiṣu śarīreṣu ca dharmātikramāt puruṣeṣvavaśyambhāvino nirapekṣarūkṣābhirupekṣitā devatābhirjvarādayaḥ prādurabhūvanniti sarvarogāṇāṃ sāmānyataḥ sambhavaḥ॥
asa1.4
jvarastu sthāṇuśāpāt prācetasatvamupāgatasya prajāpateḥ kratau bhāgamaparikalpayatastadvināśārthaṃ pūrvajanmāvamānitayā rudrāṇyā preritasya paśupaterdivyamabdasahasraṃ parirakṣitavataḥ krodhamaticirakālasambhṛto vratānte roṣāgniḥ kiṅkararūpeṇa kila piṇḍitamūrtirvīrabhadranāmā bhasmapraharaṇastriśirokṣibāhupādaḥ piṅgalalocano darṣṭrī śaṅkukarṇaḥ kṛṣṇatanuruttamāṅgānniścacāra।
sa devīvinirmitayā saha bhadrakālyā pratiromakūpamabhiniḥsṛtairvividhavikṛtākṛtibhiranantairbhayānakavākyakriyāvapurbhiranucaraiḥ parivṛtaścaturyugāntakarakālāmbhodasahasraninado'nunādayan rodasī jvālāgarbheṇa parītaḥ kalakalārāveṇa mahābhūtasamplavakāriṇā vidhāya dānavavadhamaśvamedhādhvaravidhvaṃsanaṃ ca prāñjalirvijñāpayāmāsa śivam।
śivībhūto'si devadeva, devaiḥ pitāmahaprabhṛtibhirjagataḥ pitrā ca dhātrābhiṣṭūyamānaḥ।
sampratyahaṃ kiṃ karavāṇīti।
taṃ śūlī krodhamādideśa।
yasmāt tridaśairapyajayya matkrodha vratavighnaṃ cikīrṣudatyasainyaṃ dakṣo dakṣahavyaṃ ca tvayā jīrṇamato jagato'sya sasthāvarasya jvarayitā jvaro bhavān bhavatu।
tvaṃ hi sargharogāṇāṃ prathamaḥ pravaro janmamaraṇeṣu tamomayatayā mahāmohaḥ prāgjanmano vismārayitāpacārāntareṣu coṣmāyamāṇatvāt santāpātmā dvayeṣvapi dhruvo jvaro bhaveti।
so'yamevamumāpatinānugṛhīto nānānāmabhiḥ sarvato'nubhuvi vicarati।
tadyathā।
pākalo gajeṣvabhitāpo vājiṣvalarkaḥ kakkureṣvindramado jalajeṣu jyotiroṣadhīṣu cūrṇako dhānyeṣvapsu nīlikā bhūmāvūṣaro manuṣyeṣu jvara iti॥
asa1.5
tatsahajāścārocakāṅgamardaśirovyathābhramaklamaglānitṛṣṇāsantāpādayaḥ।
tatsantāpācca raktapittam।
tatraiva ca yajñe krodhabhayābhibhūtānāṃ parito vidravatāṃ laṅghanaplavanādyairdehavikṣobhaṇairgulmavidradhivṛddhijaṭharādayo, haviḥprāśānmehakuṣṭhārśaḥśophātīsārādayo, bhayottrāsaśokāśucisaṃsparśairunmādāpasmāragrahādayo, rohiṇyatiprasaṅgāccheṣaduhitrasambhogakṛtācca prajāpatikrodhānnakṣatrarājasya rājayakṣmā tatsahodbhavāśca kāsaśvāsādayaḥ।
so'pi hi na vinā jvareṇānubadhnātīti sakalo'pi rogagrāmo jvarapūrvako jvaraśabdavācyo vā॥
asa1.6
jvarastamo vikāra ātaṅkaḥ pāpmā gado vyādhirābādho duḥkhamāmayo yakṣmā roga ityanarthāntaram।
tatra rujatīti rogaḥ।
tasyopalabdhirnidānapūrvarūparūpopaśayasamprāptibhiḥ॥
asa1.7
tatra nidānaṃ vāyvādiprakopaḥ।
tasya punarahitāhāravihārasevā।
nidānaparyāyāstu heturnimittamāyatanaṃ kārakaḥ kartā kāraṇaṃ pratyayaḥ samutthānaṃ mūlaṃ yoniriti॥
asa1.8
pūrvarūpaṃ nāma yena bhāvivyādhiviśeṣo vijñāyate na tu doṣaviśeṣaḥ।
taddhyutpatsyamānasya vyādheralpatvādavyaktaṃ rūpam॥
asa1.9
spaṣṭaṃ punā rūpam।
tasya śabdāntarāṇi liṅgamākṛtirlakṣaṇaṃ cihnaṃ saṃsthānaṃ vyañjanamiti॥
asa1.10
upaśayo hetuvyādhiviparītairviparītārthakāribhiścacauṣadhāhāravihāraiḥ sukhānubandhaḥ।
sa hi vyādhisātmyasaṃjñaḥ।
tadviparīto'nupaśayaḥ।
etena deśakālau vyākhyātau॥
asa1.11
samprāptiḥ punarevaṃduṣṭo doṣastena caivamārabdho vyādhistatparyāyā jātirāgatirnirvṛttirniṣpattiriti॥
asa1.12
sā saṅkhyāvikalpaprādhānyabalakālaviśeṣairbhidyate।
tatra saṅkhyā tāvadaṣṭau jvarāstrividhaṃ raktapittaṃ pañca kāsā iti।
vikalpaḥ samavetānāṃ doṣāṇāmaṃśāṃśakalpanā।
prādhānyaṃ vyādhināmanubandhyānubandhakabhedāttaratamayogādvā doṣāṇām।
balābalaviśeṣo hetvādikārtsnyāvayavavibhāvanayā।
kālaviśeṣaḥ punardoṣāṇāmṛtvahorātryāhārasamayaniyataḥ prakopa iti।
etāvataiva samāsataḥ kathito nidānārthaḥ।
vistareṇa tu yathāsvaṃ pratirogamupadekṣyate॥
asa1.13
atha tiktakaṭukaṣāyarūkṣalaghuśītaviṣṭambhivirūḍhakatṛṇadhānyakalāyacaṇakakarīratumbakāliṅgacirbhiṭabisaśālūkajāmbavatindukahīnaśuṣkapramitatṛṣitāśanakṣudhitāmbupānāsṛkkṣayavirecanādikarmātiyogavegavidhāraṇodīraṇarātrijāgaraṇapravātavyavāyajyāyāmabalavadyuddhanigrahātikharacāpakarṣaṇātyuccaviṣamalaṅghanādhvādhyayanadhāvanasalilataraṇābhighātadamyagovājigajanigrahāśmaśilālohakāṣṭhotkṣepavikṣepabhramaṇacālanagāḍhocchādanaparāghātanādisāhasabhayaśokotkaṇṭhādibhiratisevitairgrīṣmavarṣāparāhṇāpararātrāhārapariṇāmānteṣu ca vāyuḥ prakopamāpadyate॥
asa1.14
kaṭvamlalavaṇakṣāroṣṇatīkṣṇavidāhiśuktaśāṇḍākīmadyamūtramastudadhidhānyāmlatailakulatthamāṣaniṣpāvatilānnakaṭvarakuṭherakādivargāmāmrātakāmlīkāpīlubhallātakāsthilāṅgalikāmaricātapāgnirajodhūmakrodherṣyājīrṇamaithunopagamanādibhirvarṣāśaranmadhyandinārdharātrāhāravidāhakāleṣu ca pittam॥
asa1.15
madhurāmlalavaṇasnigdhaguruśītapicchilābhiṣyandi navānnapiṣṭapṛthukasthūlabhakṣyaśaṣkulyāmakṣīrakīlāṭamoraṭakūcīkātakrapiṇḍakapīyuṣekṣurasaphāṇitaguḍānūpapiśitamocakharjūrabhavyanārikelaniśāmbupānātyambupānātisantarpaṇabhuktamātradivāsvapnakālātisvapnakāyavāṅmano vyāpārānārambhānupadhānaśayanāvaśyāyaharṣacchīrdavighātavirecanādyayogādibhiḥ śiśiravasantapūrvāhṇapradoṣabhuktamātreṣu ca śleṣmā॥
asa1.16
dvayasaṃsargāt saṃsargaḥ।
sarveṣāṃ tu miśrībhāvāttathādhyaśanasamaśanaviṣamāśanaviruddhāśanasaṅkīrṇāśanavyāpannāmbumadyamandakadadhiyāvakayavasurāpiṇyākāmamūlakasarṣapaśuṣkaśākavallūrakṛśapiśitalakucāmaphalamṛttikābhyavahārānnaparivartartuvyāpadasātmyauṣadhigandhāghrāṇaviṣapiṭAkāviṣagarābhyavahārānārtavadurdinagrahapīḍāgrahāveśapurovātaparvatopaśleṣarasāyanasnehasvedavirecanādimithyāyogebhyaḥ pāpānāṃ ca karmaṇāmabhyāsāt pūrvakṛtānāṃ ca pariṇāmāt strīṇāṃ viṣamaprasavāt prasūtānāṃ ca mithyopacārāt sannipātaḥ॥
asa1.17
iti sāmānyataḥ sarveṣu rogeṣu doṣaprakopaheturukta iti।
bhavanti cātra॥
asa1.18
pratirogamiti kruddhā rogādhiṣṭhānagāminīḥ।
rasāyanīḥ prapadyāśu doṣā dehe vikurvate॥
asa1.19
ādhānajanmanidhanapratyarākhyavipatkare।
nakṣatre vyādhirutpannaḥ kleśāya maraṇāya vā॥
asa1.20
jvarastu jātaḥ ṣaḍrātrādaśvinīṣu nivartate।
bharaṇīṣu tu pañcāhāt saptāhāt kṛttikāsu tu॥
asa1.21
triḥ saptarātrādathavā rohiṇyāmaṣṭarātrataḥ।
ekādaśādvā divasānmṛge ṣaṇṇavarātrayoḥ॥
asa1.22
pañcāhānmṛtyurārdrāyāṃ tripakṣe saṃśayo'thavā।
punarvasau pravṛttastu jvaro'paiti trayodaśāt॥
asa1.23
divasāt saptaviṃśādvā dvyahāt saptāhato'thavā।
puṣye śleṣāsu maraṇaṃ cireṇāpi maghāsu tu॥
asa1.24
avaśyaṃ svāsthyamāpnoti dvādaśāhānmṛto na cet।
phālgunyoḥ pūrvayormṛtyuranyathośca dine'ṣṭame॥
asa1.25
navme'gnyekaviṃśe vā jvaraḥ saumyatvamṛcchati।
hastena saptame śāntiścitrāyāmaṣṭame'thavā॥
asa1.26
punaścitrāgame svātau daśāhādatha vā tribhiḥ।
pakṣairmṛtyuṃ viśākhāsu dvāviṃśe'hani nirdiśet॥
asa1.27
navame'hni na cecchāntirmaitre mṛtyustataḥ param।
jyeṣṭhāyāṃ pañcame mṛtyurūrdhvaṃ vā dvādaśāt sukham॥
asa1.28
svāsthyaṃ daśāhānmūle tu trisaptāhe'tha vā gate।
pūrvāṣāḍhāsu navame tato'nyāsu tu māsataḥ॥
asa1.29
aṣṭābhirathavā māsairnavbhirvā bhavecchivam।
ājyeṣṭhāhāddhaniṣṭhāsu dvādaśādvāruṇeṣu tu॥
asa1.30
ṣaḍahe dvādaśāhe vā mṛtyurbhādrapadāsu tu।
uttarāsu trisaptāhāt praśamo revatīṣu ca॥
asa1.31
catūrātre'ṣṭarātre vā kṣemamityāha gautamaḥ॥
iti prathamo'dhyāyaḥ॥
atha dvitīyo'dhyāyaḥ।
asa2.1
athāto jvaranidānaṃ vyākhyāsyāmāḥ।
iti ha smāhurātreyādayo maharṣayaḥ॥
asa2.2
aṣṭābhiḥ kāraṇairjvaraḥ sañjāyate manuṣyāṇāṃ pṛthagdoṣaiḥ saṃsṛṣṭaiḥ sannipatitairāgantunā ca॥
asa2.3
tatra yathoktaiḥ prakopaṇaviśeṣaiḥ prakupitā doṣāḥ praviśyāmāśayamūṣmaṇā miśrībhūyāmamanugamya rasasvedavāhīni srotāṃsi pidhāya pittaṃ tu dravatvāttaptamiva jalamanalamupahatya sarve'pi ca doṣāḥ paktāraṃ svasthānādbahirnirasya saha tena sakalamapi śarīramabhisarpantaḥ tatsamparkāllabdhabalena svenoṣmaṇā nitarāṃ dehoṣmāṇamedhayanto'ntassrotomukhapidhānāt stambhamādadhānā bahirapi svedamapaharantaḥ sarvendriyāṇi copatāpayanto jvaramabhinirvartayanti॥
asa2.4
tasyemāni pūrvarūpāṇi mukhavairasyamannānabhilāṣo gurugātratvamālasyamalpaprāṇatā gatiskhalanaṃ nidrādhikyamaratirasūyā hitopadeśeṣu pradveṣo bāleṣu madhureṣu ca bhakṣyeṣvamlalavaṇakaṭukābhinandanamavipāke'ṅgamardaścakṣuṣorākulatvaṃ sāśrutā jṛmbhā vināmaḥ klamo romaharṣaḥ śabdānalāmbuśītavātacchāyātapeṣvakasmādicchādveṣau ca।
tadanantaraṃ vyaktībhāvo jvarasyeti।
bhavati cātra॥
asa2.5
āgamāpagamakṣobhamṛdutā vedanoṣmaṇām।
vaiṣamyaṃ tatra tatrāṅge tāstāḥ syurvedanāścalāḥ॥
asa2.6
pādayoḥ suptatā stambhaḥ piṇḍikodveṣṭanaṃ klamaḥ।
viśleṣa iva sandhīnāṃ sāda ūrvoḥ kaṭīgrahaḥ॥
asa2.7
pṛṣṭhaṃ kṣodamivāpnoti niṣpīḍyata ivodaram।
bhidyanta iva cāsthīni pārśvagāni viśeṣataḥ॥
asa2.8
hṛdayasya grahastodaḥ prājaneneva vakṣasaḥ।
skandhayormathanaṃ bāhvorbhedaḥ pīḍanamaṃsayoḥ॥
asa2.9
aśaktirbhakṣaṇe hanvorjṛmbhaṇaṃ karṇayoḥ svanaḥ।
nistodaḥśaṅkhayormūrdhni vedanā virasāsyatā॥
asa2.10
kaṣāyāsyatvamathavā malānāmapravartanam।
rūkṣāruṇatvagāsyākṣinakhamūtrapurīṣatā॥
asa2.11
prasekārocakāśraddhāvipākāsvedajāgarāḥ।
kaṇṭhauṣṭhaśoṣastṛṭśuṣkau chardikāsau viṣāditā॥
asa2.12
harṣo romāṅgadanteṣu vepathuḥ kṣavathorgrahaḥ।
bhramaḥ pralāpo gharmecchā vināmaścānilajvare॥
asa2.13
yugapadvyāptiraṅgānāṃ pralāpaḥ kaṭuvaktratā।
nāsāsyapākaḥ śītecchā bhramo mūrchā mado'ratiḥ॥
asa2.14
viṭsraṃsaḥ pittavamanaṃ raktaṣṭhīvanamamlakaḥ।
raktakoṭhodgamaḥ pītaharitatvaṃ tvagādiṣu॥
asa2.15
svedo niśvāsavaigandhyamatitṛṣṇā ca pittaje॥
asa2.16
viśeṣādarucirjāḍyaṃ srotorodho'lpavegatā।
praseko mukhamādhuryaṃ hṛllepaśvāsapīnasāḥ॥
asa2.17
hṛllāsaśchardanaṃ kāsaḥ stambhaḥ śvaityaṃ tvagādiṣu॥
asa2.18
aṅgeṣu śītapiṭakāstandrodardaḥ kaphodbhave॥
asa2.19
kāle yathāsvaṃ sarveṣāṃ pravṛttirvṛddhireva vā।
nidānoktānupaśayo viparītopaśāyitā॥
asa2.20
yathāsvaṃ liṅgasaṃsarge jvaraḥ saṃsargajo'pi ca॥
asa2.21
śiro'rtimūrchāvamidāhamohakaṇṭhāsyaśoṣāratiparvabhedāḥ।
unnidratātṛḍbhramaromaharṣā jṛmbhātivāktvaṃ ca calāt sapittāt॥
asa2.22
tāpahānyaruciparvaśirorukpīnasaśvasanakāsavibandhāḥ।
śītajāḍyatimirabhramatandrāḥ śleṣmavātajanitajvaraliṅgam॥
asa2.23
śītastambhasvedadāhāvyavasthā tṛṣṇā kāsaḥ śleṣmapittapravṛttiḥ।
mohastandrā liptatiktāsyatā ca jñeyaṃ rūpaṃ śleṣmapittajvarasya॥
asa2.24
sarvajo lakṣaṇaiḥ sarvairvāho'tra ca muhurmuhuḥ।
tadvacchītaṃ mahānidrā divā jāgaraṇaṃ niśi॥
asa2.25
sadā vā naiva vā nidrā muhuḥ svedo'ti naiva vā।
gītanartanahāsyādivikṛtehāpravartanam॥
asa2.26
sasrutī kaluṣe rakte bhugne lulitapakṣmaṇī।
akṣiṇī piṇḍikāpārśvamūrdhaparvāsthirugbhramaḥ॥
asa2.27
satvanau sarujau karṇau kaṇṭhaḥ śūkairivāvṛtaḥ।
paridagdhā kharā jihvā gurusrastāṅgasandhitā॥
asa2.28
raktapittakaphaṣṭhīvo lolanaṃ śiraso'titṛṭ।
koṭhānāṃ śyāvaraktānāṃ maṇḍalānāṃ ca darśanam॥
asa2.29
hṛdvyathā malasaṃsarṅgaḥ pravṛttirvālpaśo'ti vā।
snigdhāsyatā balabhraṃśaḥ svarasādaḥ pralāpitā॥
asa2.30
doṣapākaścirāttandrā pratataṃ kaṇṭhakūjanam।
sannipātamabhinyāsaṃ taṃ brūyācca hṛtaujasam॥
asa2.31
vāyunā kapharuddhena pittamantaḥ prapīḍitam।
vyavāyitvācca saukṣmyācca bahirmargaṃ pravartate॥
asa2.32
tena hāridranetratvaṃ sannipātodbhave jvare।
doṣe vibaddhe naṣṭe'gnau sarvasampūrṇalakṣaṇaḥ॥
asa2.33
asādhyaḥ so'nyathā kṛcchro bhavedvaikalyado'pi vā॥
asa2.34
anyacca sannipātottho yatra pittaṃ pṛthaksthitam।
tvaci koṣṭhe'thavā dāhaṃ vidadhāti puro'nu vā॥
asa2.35
tadvadvātakaphau śītaṃ dāhādirdustarastayoḥ॥
asa2.36
śītādau tatra pittena kaphe syanditaśoṣite।
śīte śānte'mlako mūrcchā madastṛṣṇā ca jāyate॥
asa2.37
dāhādau punarante syustandrāṣṭhīvavamiklamāḥ॥
asa2.38
āganturabhighātābhiṣaṅgaśāpābhicārataḥ।
caturdhātra kṣatacchedadāhādyairabhighātajaḥ॥
asa2.39
śramācca tasmin pavanaḥ prāyo raktaṃ pradūṣayan।
savyathāśophavaivarṇyaṃ sarujaṃ kurute jvaram॥
asa2.40
grahāveśauṣadhiviṣakrodhabhīśokakāmajaḥ।
abhiṣaṅgād graheṇāsminnakasmāddhāsarodane॥
asa2.41
auṣadhīgandhaje mūrchā śiroruk śvayathuḥ kṣavaḥ।
viṣānmūrchātisārāsyaśyāvatādāhahṛdgadāḥ।
asa2.42
krodhāt kampaḥ śiroruk ca pralāpo bhayaśokaje।
kāmānmoho'rucirdāhodrīnidrādhadhṛtikṣayaḥ॥
asa2.43
grahādau sannipātasya bhayādau marutastraye।
kopaḥ krodhe tu pittasya yau tu śāpābhicārajau।
sannipātajvarau ghorau tāvasahyatamau matau॥
asa2.44
tatrābhicārikairmantrairhūyamānasya tapyate।
pūrvaṃ cetastato dehastato visphoṭatṛḍbhramaiḥ॥
asa2.45
sadāhamūrchargrastasya pratyahaṃ vardhate jvaraḥ।
iti jvaro'ṣṭadhā dṛṣṭaḥ samāsāddvividhastu saḥ॥
asa2.46
śārīro mānasaḥsaumyastīkṣṇo'ntarbahirāśrayaḥ।
prākṛto vaikṛtaḥsādhyo'sādhyaḥsāmo nirāmakaḥ॥
asa2.47
pūrvaṃ śarīre śārīre tāpo manasi mānase।
pavane yogavāhitvācchītaṃ śleṣmayute bhavet॥
asa2.48
dāhaḥ pittayute miśraṃ miśre antaḥ saṃśraye punaḥ।
jvaredhikaṃ vikārāḥ syurantaḥkṣobho malagrahaḥ॥
asa2.49
bahireva bahirvege tāpo'pi ca susādhyatā॥
asa2.50
varṣāśaradvasanteṣu vātādyaiḥ prākṛtaḥ kramāt।
vaikṛto'nyaḥsaduḥ sādhyaḥ prāyaśca prākṛto'nilāt॥
asa2.51
ekamārgakriyārambhavyativṛttermahātyayāt॥
asa2.52
varṣāsu māruto duṣṭaḥ pittaśleṣmānvito jvaram।
kuryāt pittaṃ ca śaradi tasya cānubalaḥ kaphaḥ॥
asa2.53
tatprakṛtyā visargācca tatra nānaśanādbhayam।
kapho vasante tamapi bātapittaṃ bhavedanu॥
asa2.54
balavatsvalpadoṣeṣu jvaraḥ sādhyo'nupadravaḥ।
sarvathā vikṛtijñāne prāgasādhya udāhṛtaḥ॥
asa2.55
jvaropadravatīkṣṇatvamaglānirbahumūtratā।
na pravṛttirna viḍjīrṇā na kṣutsāmajvarākṛtiḥ॥
asa2.56
jvarego'dhikaṃ tṛṣṇā pralāpaḥ śvasanaṃ bhramaḥ।
malapravṛttirutkleśaḥ pacyamānasya lakṣaṇam॥
asa2.57
jīrṇatāmaviparyāsāt saptarātraṃ ca laṅghanāt॥
asa2.58
jvaraḥ pañcavidhaḥ prokto malakālabalābalāt।
prāyaḥ sa sannipātena bhūyasā tvapadiśyate॥
asa2.59
santataḥ satato'nyedyustṛtīyakacaturthakau॥
asa2.60
dhātumūtraśakṛdvāhisrotasāṃ vyāpino malāḥ।
tāpayantastanuṃ sarvāṃ tulyadūṣyādivardhitāḥ॥
asa2.61
balino guravaḥ stabdhā viśeṣeṇa rasāśritāḥ।
santataṃ niṣpratidvandā jvaraṃ kuryuḥ sudussaham॥
asa2.62
malāñjvaroṣmā dhātūn vā sa śīghraṃ kṣapayastataḥ।
sarvākāraṃ rasādīnāṃ śudhyāśudhyāpi vā kramāt॥
asa2.63
vātapittakapheḥ sapta daśa dvādaśavāsarān।
prāyo'nuyāti maryādāṃ mokṣāya ca vadhāya ca॥
asa2.64
ityagniveśasya mataṃ hārītasya punaḥ smṛtiḥ॥
asa2.65
dviguṇā saptamī yāvannavamyekādaśī tathā।
eṣā tridoṣamaryādā mokṣāya ca vadhāya ca॥
asa2.66
śudhyaśuddhau jvaraḥ kālaṃ dīrghamapyanuvartate॥
asa2.67
kṛśānāṃ vyādhimuktānāṃ mithyāhārādisevinām।
alpo'pi doṣo dūṣyāderlabdhvānyatamato balam॥
asa2.68
sapratyanīko viṣamaṃ kuryādvṛddhikṣayānvitaḥ॥
asa2.69
sūkṣmasūkṣmatarāsyeṣu dūradūratareṣu ca।
doṣo raktādimārgeṣu śanairalpaścireṇa yat॥
asa2.70
yāti dehaṃ ca nāśeṣaṃ bhūyiṣṭhaṃ bheṣaje'pi ca।
kramo'yaṃ tena vicchinnasantāpo lakṣyate jvaraḥ॥
asa2.71
viṣamo viṣamārambhakriyākālo'nuṣaṅgavān॥
asa2.72
yathottaraṃ mandagatirmandaśaktiryathā yathā।
kālenāpnoti sadṛśān sa rasādīṃstathā tathā॥
asa2.73
doṣo jvarayati kruddhaścirācciratareṇa ca॥
asa2.74
bhūmau sthitaṃ jalaiḥ siktaṃ kālameva pratīkṣate।
aṅkurāya yathā bījaṃ doṣabījaṃ ruje tathā॥
asa2.75
vegaṃ kṛtvā viṣaṃ yadvadāśaye līyate'balam।
kupyatyāptabalaṃ bhūyaḥ kāle doṣaviṣaṃ tathā॥
asa2.76
evaṃ jvarāḥ pravartante viṣamāḥ satatādayaḥ॥
asa2.77
doṣaḥ pravartate teṣāṃ sve kāle jvarayan balī।
nivartate punaścaiṣa pratyanīkabalābalaḥ॥
asa2.78
kṣīṇe doṣe jvaraḥ sūkṣmo rasādiṣveva līyate।
līnatvāt kārśyavaivarṇyajāḍyādīnādadhāti saḥ॥
asa2.79
atilīno'timandatvāt bhavatyahni na pañcame॥
asa2.80
doṣo raktāśrayaḥ prāyaḥ karoti satataṃ jvaram॥
asa2.81
ahorātrasya sa dviḥ syātsakṛdanyedyurāśritaḥ॥
asa2.82
tasminmāṃsavahā nāḍīrmedonāḍīstṛtīyake।
grāhī pittānilānmūrdhnastrikasya kaphapittataḥ॥
asa2.83
sa pṛṣṭhasyānilakaphāt sa caikāhāntaraḥ smṛtaḥ॥
asa2.84
caturthako male medomajjāsthyanyatamasthite।
majjastha evetyapare prabhāvaṃ sa tu darśayet॥
asa2.85
dvidhā kaphena jaṅghābhyāṃ prathamaṃ śiraso'nilāt।
gambhīradhātucāritvāt sanipātena sambhavāt॥
asa2.86
tulyocchrāyācca doṣāṇāṃ duścikitsyaścaturthakaḥ॥
asa2.87
asthimajjomayagate caturthakaviparyayaḥ।
tridhā dvyahaṃ jvarayati dinamekaṃ tu muñcati॥
asa2.88
balābalena doṣāṇāmannaceṣṭādijanmanā।
jvaraḥ syānmanasastadvatkarmaṇaśca tadā tadā॥
asa2.89
utkleśo gauravaṃ dainyaṃ bhaṅgo'ṅgānāṃ vijṛmbhaṇam।
arocako vamiḥ sādaḥ sarvasmin rasage jvare॥
asa2.90
raktaniṣṭhīvanaṃ tṛṣṇā raktoṣṇapiṭakodgamaḥ।
dāharāgabhramamadapralāpā raktasaṃśrite॥
asa2.91
tṛḍ glāniḥ sṛṣṭavarcastvamantardāho bhramastamaḥ।
daurgandhyaṃ gātravikṣepo māṃsasthe medasi sthite॥
asa2.92
svedo'titṛṣṇā vamanaṃ svagandhasyāsahiṣṇutā।
pralāpo glānirarucirasthisthe tvasthibhedanam॥
asa2.93
doṣapravṛttirūrdhvādhaḥ śvāsāṅgakṣepakūjanam।
antardāho bahiḥśaityaṃ śvāso hidhmā ca majjage॥
asa2.94
tamaso darśanaṃ marmacchedanaṃ stabdhameḍhratā।
śukrapravṛttirmṛtyuśca jāyate śukrasaṃśraye॥
asa2.95
uttarottaradussādhyāḥ pañcātrāntyau tu varjayet।
pralimpanniva gātrāṇi śleṣmaṇā gauraveṇa ca॥
asa2.96
mandajvaraḥ pralepastu saśītaḥ syātpralepakaḥ।
nityaṃ mandajvaro rūkṣaḥ śītaḥ kṛcchreṇa sidhyati॥
asa2.97
stabdhāṅgaḥ śleṣmabhūyiṣṭho bhavedvātabalāsakaḥ।
haridrābhekavarṇābhastadvarṇaṃ yaḥ pramehati॥
asa2.98
sa vai hāridrako nāma jvarabhedo'ntakaḥ smṛtaḥ।
kaphavātau samau yasya hīnapittasya dehinaḥ॥
asa2.99
tīkṣṇo vā yadi vā mando jāyate rātrikojvaraḥ।
divākarāpītabale vyāyāmācca viśoṣite॥
asa2.100
śarīre niyataṃ vātājjvaraḥ syāt pūrvarātrikaḥ।
āmāśaye yadā duṣṭe śleṣmapitte vyavasthite॥
asa2.101
tadārdhaṃ śītalaṃ dehe svardhajcoṣṇaṃ prajāyate।
kāye pittaṃ yadā duṣṭaṃ śleṣmā cānte vyavasthitaḥ॥
asa2.102
uṣṇatvaṃ tena dehasya śītatvaṃ karapādayoḥ॥
asa2.103
dhātūn prakṣobhayan doṣo mokṣakāle vilīyate।
tato naraḥ śvasan svidyan kūjan vamati ceṣṭate॥
asa2.104
vepate pralapatyuṣṇaiḥ śītaiścāṅgairhataprabhaḥ।
visaṃjño jvaravegārtaḥ sakrodha iva vīkṣate॥
asa2.105
sadoṣaśabdañca śakṛd dravaṃ sṛjati vegavat॥
asa2.106
deho laghurvyapagataklamamamohatāpaḥ pāko mukhe karaṇasauṣṭhavamavyathatvam।
svedaḥ kṣavaḥ prakṛtiyogi mano'nnalipsā kaṇḍūśca mūrdhni vigatajvaralakṣaṇāni॥
iti dvitīyo'dhyāyaḥ॥
atha tṛtīyo'dhyāyaḥ।
asa3.1
athāto raktapittakāsanidānaṃ vyākhyāsyāmaḥ।
iti ha smāhurātreyādayo maharṣayaḥ॥
asa3.2
bhṛśoṣṇatīkṣṇakaṭvamlalavaṇātividāhibhiḥ।
kodravoddālakaiścānnaistadyuktairatisevitaiḥ॥
asa3.3
kupitaṃ pittalaiḥ pittaṃ dravaṃ raktaṃ ca mūrchite।
te mithastulyarūpatvamāgamya vyāpnutastanum॥
asa3.4
pittaṃ raktasya vikṛteḥ saṃsargād dūṣaṇādapi।
gandhavarṇānuvṛtteśca raktena vyapadiśyate॥
asa3.5
prabhavatyasṛjaḥ sthānāt plīhato yakṛtaśca tat॥
asa3.6
śirogurutvamaruciḥ śītecchā dhūmako'mlakaḥ।
chardiścharditabaibhatsyaṃ kāsaśvāsau bhramaḥ klamaḥ॥
asa3.7
lohalohitamatsyāmagandhāsyatvaṃ svarakṣayaḥ।
raktahāridraharitavarṇatā nayanādiṣu॥
asa3.8
nīlalohitapītānāṃ varṇānāmavivecanam।
svapne tadvarṇadarśitvaṃ bhavatyasmin bhaviṣyati॥
asa3.9
ūrdhvaṃ nāsākṣikarṇāsyairmeḍhrayonigudairadhaḥ।
kupitaṃ romakūpaiśca samastaistat pravartate॥
asa3.10
ūrdhvaṃ sādhyaṃ kaphādyasmāttadvirecanasādhanam।
bahvauṣadhaṃ ca pittasya vireko hi varauṣadham॥
asa3.11
anubandhī kapho yaśca tatra tasyāpi śuddhikṛt।
kaṣāyāḥ svādavo'pyasya viśuddhaśleṣmaṇo hitāḥ॥
asa3.12
kimu tiktāḥ kaṣāyā vā ye nisargāt kaphāpahāḥ॥
asa3.13
adho yāpyaṃ calādyasmāttat pracchardanasādhanam।
svalpauṣadhaṃ ca pittasya vamanaṃ na varauṣadham॥
asa3.14
anubandhī calo yaśca śāntayepi na tasya tat।
kaṣāyāśca hitāstasya madhurā eva kevalam॥
asa3.15
kaphamārutasaṃsṛṣṭamasādhyamubhayāyanam।
aśakyaprātilomyatvādabhāvādauṣadhasya ca॥
asa3.16
na hi saṃśodhanaṃ kiñcidastyasya pratilomanam।
śodhanaṃ pratilomaṃ ca raktapitte bhiṣagjitam॥
asa3.17
evamevopaśamanaṃ sarvaśo nāsya vidyate।
saṃsṛṣṭeṣu hi doṣeṣu sarvajicchamanaṃ hitam॥
asa3.18
tatra doṣānugamanaṃ sirāsra eva lakṣayet।
upadravāṃśca vikṛtijñānataḥ teṣu cādhikam॥
asa3.19
āśukārī yataḥ kāsastamevātaḥ pravakṣyate॥
asa3.20
pañca kāsāḥ vātapittaśleṣmakṣatakṣayaiḥ।
kṣayāyopekṣitāḥ sarve balinaścottarottaram॥
asa3.21
teṣāṃ bhaviṣyatāṃ rūpaṃ kaṇṭhe kaṇḍūrarocakaḥ।
śūkapūrṇābhakaṇṭhatvamasvāsthyaṃ hṛdayasya ca॥
asa3.22
kaṣāyavijjalāsātmyakaṭvamlalavaṇoṣaṇaiḥ।
rūkṣaśītagurusnigdhotklediparyuṣitāśanaiḥ॥
asa3.23
dhāraṇodīraṇāyāsarātryahaḥsvapnajāgaraiḥ।
anyaiśca tadvidhairdhātukṣayāvaraṇakāribhiḥ॥
asa3.24
kruddhaḥ pratihato'pāne yadāpānaḥ prapadyate।
ūrdhvaṃ rasasya sa sthāne tiṣṭhannurasi pīḍyate॥
asa3.25
udānena saṃjastatra kaṇṭhe cānuprapūrya ca।
vāhinīrgalamūrdhasthāstato'ṅgānyutkṣipanniva॥
asa3.26
kṣipannivākṣiṇī pṛṣṭhamuraḥpārśve ca pīḍayan।
vivṛtatvānmukhenaiti bhinnakāṃsyopamadhvaniḥ॥
asa3.27
yasmāttasmātsa varṇaujobalamāṃsakṣayāvahaḥ॥
asa3.28
hetubhedāt pratīghātabhedo vāyoḥ saṃrahasaḥ।
yadrujāśabdavaiṣamyaṃ kāsānāṃ jāyate tataḥ॥
asa3.29
kupito vātalairvāyuḥ śuṣkoraḥkaṇṭhavaktratām।
hṛtpārśvoraḥśiraḥśūlaṃ mohakṣobhasvarakṣayān॥
asa3.30
karoti śuṣkakāsaṃ ca mahāvegarujāsvanam।
so'ṅgaharṣī kaphaṃ śuṣkaṃ kṛcchrānmuktvālpatāṃ vrajet॥
asa3.31
pittāt pītākṣikaphatā tiktāsyatvaṃ jvaro bhramaḥ।
pittāsṛgvamanaṃ tṛṣṇā vaisvaryaṃ dhūmako madaḥ॥
asa3.32
pratataṃ kāsavegena jyotiṣāmiva darśanam।
kaphāduro'lparuṅmūrdhahṛdayaṃ stimitaṃ guru॥
asa3.33
kaṇṭhopalepaḥ sadanaṃ pīnasacchardyarocakāḥ।
romaharṣo ghanasnigdhaśvetaśleṣmapravartanam॥
asa3.34
yuddhādyaiḥ sāhasaistaistaiḥ sevitairayathābalam।
urasyantaḥkṣate vāyuḥ pittenānugato balī॥
asa3.35
kupitaḥ kurute kāsaṃ kaphaṃ tena saśoṇitam।
pītaṃ śyāvaṃ ca śuṣkaṃ ca grathitaṃ kuthitaṃ bahu॥
asa3.36
ṣṭhīvet kaṇṭhena rujatā vibhīnneneva corasā।
sūcībhiriva tīkṣṇābhistudyamānena śūlinā॥
asa3.37
parvabhedajvaraśvāsatṛṣṇāvaisvaryakampavān।
pārāvata ivākūjan pārśvaśūlī tato'sya ca॥
asa3.38
kramādvīryaṃ ruciḥ paktirbalaṃ varṇaśca hīyate।
pakṣīṇasya sāsṛṅmūtratvaṃ syācca pṛṣṭhakaṭīgrahaḥ॥
asa3.39
vāyupradhānāḥ kupitā dhātavo rājayakṣmiṇaḥ।
kurvanti yakṣmāyatanaiḥ kāsaṃ ṣṭhīvet kaphaṃ tataḥ॥
asa3.40
pūtipūtopamaṃ pītaṃ visraṃ haritalohitam।
lupyeta iva pārśve ca hṛdayaṃ patatīva ca॥
asa3.41
akasmāduṣṇaśītecchā bahvāśitvaṃ balakṣayaḥ।
snigdhaprasanavaktratvaṃ śrīmaddaśananetratā॥
asa3.42
tato'syakṣayarūpāṇi sarvāṇyāvirbhavanti ca॥
asa3.43
ityeṣa kṣayajaḥ kāsaḥ kṣīṇānāṃ dehanāśanaḥ।
yāpyo vā balināṃ tadvat kṣatajo'bhinavau tu tau॥
asa3.44
sidhyetāmapi sānāthyāt sādhyā doṣaiḥ pṛthak trayaḥ।
miśrā yāpyā dvayātsarve jarasā sthavirasya ca॥
asa3.45
kāsācchvāsakṣayachardisvarasādādayo gadāḥ।
bhavantyupekṣayā yasmāttasmāttaṃ tvarayā jayet॥
iti tṛtīyo'dhyāyaḥ॥
atha caturtho'dhyāyaḥ।
asa4.1
athātaḥ śvāsahidhmānidānaṃ vyākhyāsyāmaḥ।
iti ha smāhurātreyādayo maharṣayaḥ॥
asa4.2
kāsavṛdhyā bhavecchrūvāsaḥ pūrvairvā doṣakopanaiḥ।
āmātisāravamathuviṣapāṇḍujvarairapi॥
asa4.3
rajodhūmānilairmarmaghātādatihimāmbunā।
kṣudrakastamakaśchinno mahānūrdhvaśca pañcamaḥ॥
asa4.4
kaphoparuddhagamanaḥ pavano viṣvagāsthitaḥ।
prāṇodakānnavāhīni duṣṭaḥ srotāṃsi dūṣayan॥
asa4.5
urasthaḥ kurute śvāsamāmāśayasamudbhavam॥
asa4.6
prāgrūpaṃ tasya hṛtpārśvaśūlaṃ prāṇavilomatā।
ānāhaḥ śaṅkhabhedaśca tatrāyāsātibhojanaiḥ॥
asa4.7
preritaḥ prerayet kṣudraṃ svayaṃsaṃśamanaṃ marut॥
asa4.8
pratilomaṃ sirā gacchannudīrya pavanaḥ kapham।
parigṛhya śirogrīvamuraḥpārśve ca pīḍayan॥
asa4.9
kāsaṃ ghurghurakaṃ mohamaruciṃ pīnasaṃ tṛṣam।
karoti tīvravegaṃ ca śvāsaṃ prāṇopatāpinam॥
asa4.10
pratāmyettasya vegena niṣṭhyūtānte kṣaṇaṃ sukhī।
kṛcchrācchayānaḥ śvasiti niṣṇṇaḥ svāsthyamṛcchati॥
asa4.11
ucchritākṣo lalāṭena svidyatā bhṛśamartimān।
viśuṣkāsyo muhuḥ śvāsī kāṅkṣatyuṣṇaṃ savepathuḥ॥
asa4.12
meghāmbuśītaprāgvātaiḥ śleṣmalaiśca vivardhate।
sa yāpyastamakaḥ sādhyo navo vā balino bhavet॥
asa4.13
jvaramūrchāyutaḥ śītaiḥ śāmyet pratamakastu saḥ॥
asa4.14
chinnācchvasiti vicchinnaṃ marmacchedarujārditaḥ।
sasvedamūrchaḥ sānāho bastidāhanirodhavān॥
asa4.15
adhodṛgviplutākṣaśca muhyan raktaikalocanaḥ।
śuṣkāsyaḥ pralapandīno naṣṭacchāyo vicetanaḥ॥
asa4.16
mahatā mahatā dīno nādena śvasiti krathan।
uddhūyamānaḥ saṃrabdho mattarṣabha ivāniśam॥
asa4.17
praṇaṣṭajñānavijñāno vibhrāntanayanānanaḥ।
vakṣaḥ samākṣipan baddhamūtravarcā viśīrṇavāk॥
asa4.18
śuṣkakaṇṭho muhurmuhyan karṇaśaṅkhaśiro'tiruk॥
asa4.19
dīrghamūrdhvaṃ śvasityūrdhvānna ca pratyāharatyadhaḥ।
śleṣmāvṛtamukhasrotāḥ kruddhagandhavahārditaḥ॥
asa4.20
marmasu chidyamāneṣu paridevī niruddhavāk॥
asa4.21
ete sidhyeyuravyaktā vyaktāḥ prāṇaharā dhruvam॥
asa4.22
śvāsaikahetuprāgrūpasaṅkhyāgrakṛtisaṃśrayāḥ।
hidhmā bhaktodbhavā kṣudrā yamalā mahatīti ca॥
asa4.23
gambhīrā ca maruttatra tvarayāyuktisevitaiḥ।
rūkṣatīkṣṇakharāsātmyairannapānaiḥ prapīḍitaḥ॥
asa4.24
karoti hidhmāmarujāṃ mandaśabdāṃ kṣavānugām।
śamaṃ sātmyānnapānena yā prayāti ca sānnajā॥
asa4.25
āyāsāt pavanaḥ kruddhaḥ kṣudrāṃ hidhmāṃ pravartayet।
jatrumūlapravisṛtāmalpavegāṃ mṛduṃ ca sā॥
asa4.26
vṛddhimāyāsyato yāti bhuktamātre ca mārdavam॥
asa4.27
cireṇa yamalairvegairāhāre yā pravartate।
pariṇāmonmukhe vṛddhiṃ pariṇāme ca gacchati॥
asa4.28
kampayantī śirogrīvāmādhmātasyātitṛṣyataḥ।
pralāpacchardyatīsāranetraviplutijṛmbhiṇaḥ॥
asa4.29
yamalā veginī hidhmā pariṇāmavatī ca sā॥
asa4.30
dhvastabhrūśaṅkhayugmasya sāsraviplutacakṣuṣaḥ।
stambhayantī tanuṃ vācaṃ smṛtiṃ saṃjñāṃ ca muṣṇatī॥
asa4.31
rundhatī mārgamannasya kurvatī marmaghaṭṭanam।
pṛṣṭhato namanaṃ śoṣaṃ mahāhidhmā pravartate॥
asa4.32
mahāmūlā mahāśabdā mahāvegā mahābalā।
ṣakvāśayādvā nābhervā pūrvavadyā pravartate॥
asa4.33
tadrūpā sā muhuḥ kuryāt jṛmbhāmaṅgaprasāraṇam।
gambhīreṇānunādane gambhīrā tāsu sādhayet।
ādye dve varjayedantye sarvaliṅgāṃ ca veginīm॥
asa4.34
sarvāśca sañcitāmasya sthavirasya vyavāyinaḥ।
vyādhibhiḥ kṣīṇadehasya bhaktacchedakṣatasya vā॥
asa4.35
sarve'pi rogā nāśāya natvevaṃ śīghrakāriṇaḥ।
hidhmāśvāsau yathā tau hi mṛtyukāle kṛtālayau॥
iti caturtho'dhyāyaḥ।
atha pañcamo'dhyāyaḥ।
asa5.1
athāto rājayakṣmādinidānaṃ vyākhyāsyāmaḥ।
iti ha smāhurātreyādayo maharṣayaḥ॥
asa5.2
anekarogānugato bahurogapurogamaḥ।
rājayakṣmā kṣayaḥ śoṣo rogarāḍiti ca smṛtaḥ॥
asa5.3
nakṣatrāṇāṃ dvijānāṃ ca rājño'bhūdyadayaṃ purā।
yacca rājā ca yakṣmā ca rājayakṣmā tato mataḥ॥
asa5.4
dehauṣadhakṣayakṛteḥ kṣayastatsambhavācca saḥ।
rasādiśoṣaṇācchoṣo rogarāṭ teṣu rājanāt॥
asa5.5
sāhasaṃ vegasaṃrodhaḥ śukraujaḥsnehasaṅkṣayaḥ।
annapānavidhityāgaścatvārastasya hetavaḥ॥
asa5.6
tairudīrṇo'nilaḥ pittaṃ kaphaṃ codīrya sarvataḥ।
śarīrasandhīnāviśya tān sirāśca prapīḍayan॥
asa5.7
mukhāni srotasāṃ rudhvā tathaivātivivṛtya vā।
sarpannūrdhvamadhastiryagyathāsvaṃ janayet gadān॥
asa5.8
rūpaṃ bhaviṣyatastasya pratiśyāyo bhṛśaṃ kṣavaḥ।
praseko mukhamādhuryaṃa sadanaṃ vahnidehayoḥ॥
asa5.9
sthālyamatrānnapānādau śucāvapyaśucīkṣaṇam।
makṣikātṛṇakeśādipātaḥ prāyo'nnapānayoḥ॥
asa5.10
hṛllāsaśchardiraruciraśnato'pi balakṣayaḥ।
pāṇyoravekṣā pādasya śopho'kṣṇoratiśuklatā॥
asa5.11
bāhvoḥ pramāṇajijñāsā kāye baibhatsyadarśanam।
strīmadyamāṃsapriyatā ghṛṇitvaṃ mūrdhaguṇṭhanam॥
asa5.12
nakhakeśātivṛddhiśca svapne cābhibhavo bhavet।
pataṅgakṛkalāsāhikapiśvāpadapakṣibhiḥ॥
asa5.13
keśāsthituṣabhasmādirāśau samadhirohaṇam।
śūnyānāṃ grāmadeśānāṃ darśanaṃ śuṣyato'mbhasaḥ॥
asa5.14
jyotirgirīṇāṃ patatāṃ jvalatāṃ ca mahīruhām॥
asa5.15
pīnasaśvāsakāsāṃsamūrdhasvararujo'ruciḥ।
ūrdhvaṃ viṭsraṃsasaṃśoṣāvadhaścharidistu koṣṭhage॥
asa5.16
tiryaksthe pārśvarukdoṣe sandhige bhavati jvaraḥ।
rūpāṇyekādaśaitāni jāyante rājayakṣmiṇaḥ॥
asa5.17
teṣāmupadravān vidyāt kaṇṭhoddhvaṃsamurorujam। jṛmbhāṅgamardaniṣṭhīvavahnisādāsyapūtitāḥ॥
asa5.18
tatra vātācchiraḥpārśvaśūlamaṃsāṅgamardanam।
kaṇṭhoddhvaṃsaḥ svarabhraṃśaḥ pittāt pādāsyapāṇiṣu॥
asa5.19
dāhotisāro'sṛkchardirmukhagandho jvaro madaḥ।
kaphādarocakaśchardiḥ kāso mūrdhāṅgagauravam॥
asa5.20
prasekaḥ pīnasaḥ śvāsaḥ svarasādo'lpavahnitā॥
asa5.21
doṣairmandānalatvena sopalepaiḥ kapholbaṇaiḥ।
srotomukheṣu ruddheṣu dhātūṣmasvalpakeṣu ca॥
asa5.22
vidahyamānaḥ svasthāne rasastāṃstānupadravān।
kuryādagacchan māṃsādīnasṛk cordhvaṃ pradhāvati॥
asa5.23
pacyate koṣṭha evānnamannapaktraiva cāsya yat।
prāyo'smānmalatāṃ yātaṃ naivālaṃ dhātupuṣṭaye॥
asa5.24
raso'pyasya na raktāya māṃsāya kuta eva tu।
avaṣṭabdhaḥ sa śakṛtā kevalaṃ vartate kṣayī॥
asa5.25
liṅgeṣvalpeṣvapi kṣīṇaṃ vyādhyauṣadhabalākṣamam।
varjayet sādhayedeva sarveṣvapi tato'nyathā॥
asa5.26
doṣairvyastaiḥ samastaiśca kṣayāt ṣaṣṭhaśca medasā।
svarasādo bhavettatra kṣāmo rūkṣaścalaḥ svaraḥ॥
asa5.27
śūkapūrṇābhakaṇṭhatvaṃ snigdhoṣṇopaśayo'nilāt।
pittāttālugale dāhaḥ śoṣa uktāvasūyanam॥
asa5.28
limpanniva kaphāt kaṇṭhaṃ mandaḥ khurakhurāyate।
svaro vibaddhaḥ sarvaistu sarvaliṅgaḥ kṣayāt kaṣet॥
asa5.29
dhūmāyatīva cātyarthaṃ medasā śleṣmalakṣaṇaḥ।
kṛcchralakṣyākṣaraścātra sarvairantyaṃ ca varjayet॥
asa5.30
arocako bhaveddoṣairjihvāhṛdayasaṃśrayaiḥ।
sannipātena manasaḥ santāpena ca pañcamaḥ॥
asa5.31
kaṣāyatiktamadhuraṃ vātādiṣu mukhaṃ kramāt।
sarvotthe virasaṃ śokakrodhādiṣu yathāmalam॥
asa5.32
chardirdoṣaiḥ pṛthak sarvairdviṣṭairarthaiśca pañcamī।
udāno vikṛto doṣān yūsarvāsvarpdhvamasyati॥
asa5.33
tāsūtkleśāsyalāvaṇyaprasekārucayo'gragāḥ।
nābhiṃ pṛṣṭhaṃ rujan vāyuḥ pārśvecāhāramutkṣipet॥
asa5.34
tato vicchinnamalpālpaṃ kaṣāyaṃ phenilaṃ vamet।
śabdodgārayutaṃ kṛṣṇamacchaṃ kṛcchreṇa vegavat॥
asa5.35
kāsāsyaśoṣahṛnmūrdhasvarapīḍāklamānvitaḥ।
pittāt kṣārodakanibhaṃ dhūmraṃ haritapītakam॥
asa5.36
sāsṛgamlaṃ kaṭūṣṇaṃ ca tṛṇmūrchādāhatāpavān।
kaphāt snigdhaṃ ghanaṃ śvetaṃ śleṣmatantugavākṣitam॥
asa5.37
madhuraṃ lavaṇaṃ bhūriprasaktaṃ lomaharṣaṇam।
mukhaśvayathumādhuryatandrāhṛllāsakāsavān॥
asa5.38
sarvaliṅgā malaiḥ sarvai riṣṭoktā yāca tāṃ tyajet।
pūtyamedhyāśucidviṣṭadarśanaśravaṇādibhiḥ॥
asa5.39
tapte citte hṛdi kliṣṭe chardirdviṣṭārthayogajā॥
asa5.40
vātādīneva vimṛśet kṛmitṛṣṇāmadauhṛde।
śūlavepathuhṛllāsairviśeṣāt kṛmijāṃ vadet॥
asa5.41
kṛmihṛdrogaliggaiśca smṛtāḥ pañca tu hṛdgadāḥ।
teṣāṃ gulmanidānoktaiḥ samutthānaiśca sambhavaḥ॥
asa5.42
vātena śūlyate'tyarthaṃ tudyete sphuṭatīva ca।
bhidyate śuṣyati stabdhaṃ hṛdayaṃ śūnyatā dravaḥ॥
asa5.43
akasmāddīnatā śoko bhayaṃ śabdāsahiṣṇutā।
vepathurveṣṭanaṃ mohaḥ śvāsarodho'lpanidratā॥
asa5.44
pittāttṛṣṇā bhramo mūrcchā svedo'mlakaḥklamaḥ।
chardanaṃ cāmlapittasya dhūmakaḥ pītatā jvaraḥ॥
asa5.45
śleṣmaṇā hṛdayaṃ stabdhaṃ bhāri kaṃsāśmagarbhavat।
kāsāgnisādaniṣṭhīvanidrālasyārucijvarāḥ॥
asa5.46
sarvaliṅgastribhirdoṣaiḥ kṛmibhiḥ śyāvanetratā।
tamaḥpraveśo hṛllāsaḥ śoṣaḥ kaṇḍūḥ kaphasrutiḥ॥
asa5.47
hṛdayaṃ pratatañcātra krakaceneva dāryate।
cikitsedāmayaṃ ghoraṃ taṃ śīghraṃ śīghrakāriṇam॥
asa5.48
vātāt pittāt kaphāt tṛṣṇā sannipātādrasakṣayāt।
ṣaṣṭhī syādupasargācca vātapitte tu kāraṇam॥
asa5.49
sarvāsu tatprakopo hi saumyadhātupraśoṣaṇāt।
sarvadehabhramotkampatāpatṛṭdāhamohakṛt॥
asa5.50
jihvāmūlagalaklomatālutoyavahāḥ sirāḥ।
saṃśoṣya tṛṣṇā jāyante tāsāṃ sāmānyalakṣaṇam॥
asa5.51
mukhaśoṣo jalātṛptirannadveṣaḥ svarakṣayaḥ।
kaṇṭhauṣṭhajihvākārkaśyaṃ jihvāniṣkramaṇaṃ klamaḥ॥
asa5.52
pralāpaścittavibhraṃśastṛḍgrahoktāstathāmayāḥ॥
asa5.53
mārutāt kṣāmatā dainyaṃ śaṅkhatodaḥ śirobhramaḥ।
gandhājñānāsyavairasyaśrutinidrābalakṣayāḥ॥
asa5.54
śītāmbupānādvṛddhiśca pittānmūrchāsyatiktatā।
raktekṣaṇatvaṃ pratataṃ śoṣo dāho'tidhūmakaḥ॥
asa5.55
kapho ruṇaddhi kupitastoyavāhiṣu mārutam।
srotassu sakaphastena paṅkavacchoṣyate tataḥ॥
asa5.56
śūkairivācitaḥ kaṇṭho nidrā madhuravaktratā।
ādhmānaṃ śiraso jāḍyaṃ staimityacchardyarocakāḥ।
ālasyamavipākaśca sarvaiḥ syāt sarvalakṣaṇā॥
asa5.57
āmodbhavā ca bhaktasya saṃrodhādvātapittajā।
uṣṇaklāntasya sahasā śītāmbho bhajatastṛṣam॥
asa5.58
ūṣmā ruddho gataḥ koṣṭhaṃ yāṃ kuryāt pittajaiva sā।
yā ca pānātipānotthā tīkṣṇāgreḥsnehajā ca yā॥
asa5.59
snigdhagurvamlalavaṇabhojanena kaphodbhavā।
tṛṣṇā rasakṣayoktena lakṣaṇena kṣayātmikā॥
asa5.60
śoṣamehajvarādyanyadīrgharogopasargataḥ।
yā tṛṣṇā jāyate tīvrā sopasargātmikā smṛtā॥
iti pañcamo'dhyāyaḥ॥

atha ṣaṣṭho'dhyāyaḥ।
asa6.1
athāto madātyayanidānaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa6.2
tīkṣṇokṣṇarūkṣasūkṣmāmlaṃ vyavāyyāśukaraṃ laghu।
vikāśi viśadaṃ madyamojaso'smādviparyayaḥ॥
asa6.3
tīkṣṇādayo viṣe'pyuktāścittopaplāvino guṇāḥ।
jīvitāntāya jāyante viṣe tūtkarṣavṛttitaḥ॥
asa6.4
tīkṣṇādibhirguṇairmadyaṃ mandādīnojaso guṇān।
daśabhirdaśa saṅkṣobhya ceto nayati vikriyām॥
asa6.5
ādye made dvitīye tu pramādāyatane sthitaḥ।
durvikalpahato mūḍhaḥ sukhamityavabudhyate॥
asa6.6
madhyamottamayoḥ sandhiṃ prāpya rājasatāmasaḥ।
niraṅkuśa iva vyālo na kiñcinnācarejjaḍaḥ॥
asa6.7
iyaṃ bhūmiravadyānāṃ dauśśīlyasyedamāspadam।
eko'yaṃ bahumārgāyā durgaterdeśikaḥ param॥
asa6.8
niśceṣṭaḥ śavavacchete tṛtīye tu made sthitaḥ।
maraṇādapi pāpātmā gataḥ pāpatarāṃ daśām॥
asa6.9
dharmādharmaṃ sukhaṃ duḥkhamarthānartha hitāhitam।
yadāsakto na jānāti kathaṃ tacchīlayedbudhaḥ॥
asa6.10
madye moho bhayaṃ śokaḥ krodho mṛtyuśca saṃśritāḥ।
sonmādamadamūrcchāyāḥ sāpasmārāpatānakāḥ॥
asa6.11
yatraikaḥ smṛtivibhraṃśastatra sarvamasādhu yat।
ayuktiyuktamannaṃ hi vyādhaye maraṇāya vā।
madyaṃ trivargadhīdhairyalajjāderapi nāśanam॥
asa6.12
nātimādyanti balinaḥ kṛtāhārā mahāśanāḥ।
snigdhāḥ satvavayoyuktā madyanityāstadanvayāḥ।
medaḥkaphādhikā mandavātapittā dṛḍhāgnayaḥ॥
asa6.13
viparyaye'timādyanti visrabdhāḥ kupitāśca ye।
madyena cāmlarūkṣeṇa sājīrṇe bahunāti ca॥
asa6.14
vātāt pittāt kaphāt sarvaiścatvāraḥ syurmadātyayāḥ।
sarve'pi sarvairjāyante vyapadeśastu bhūyasā॥
asa6.15
sāmānyaṃ lakṣaṇaṃ teṣāṃ pramoho hṛdayavyathā।
viḍbhedaḥ satataṃ tṛṣṇā saumyāgneyo jvaro'ruciḥ॥
asa6.16
śiraḥpārśvāsthirukkampo marmabhedastrikagrahaḥ।
urovibandhastimiraṃ kāsaśvāsaprajāgarāḥ॥
asa6.17
svedo'timātraṃ viṣṭambhaḥ śvayathuścittavibhramaḥ।
pralāpaśchardirutkleśo bhramo duḥsvapnadarśanam॥
asa6.18
viśeṣājjāgaraśvāsakampamūrdharujo'nilāt।
svapne bhramatyutpatati pretaiśca saha bhāṣate॥
asa6.19
pittāddāhajvarasvedamohātīsāratṛḍbhramāḥ।
deho haritahāridro raktanetrakapolatā।
śleṣmaṇā chardihṛllāsanidrodardāṅgagauravam॥
asa6.20
sarvaje sarvaliṅgatvam muktvā madyaṃ pibettu yaḥ।
sahasānucitaṃ cānyattasya dhvaṃsakavikṣayau॥
asa6.21
bhavetāṃ mārutāt kaṣṭau durbalasya viśeṣataḥ।
dhvaṃsake śleṣmaniṣṭhīvaḥ kaṇṭhaśoṣo'tinidratā॥
asa6.22
śabdāsahatvaṃ tandrā ca vikṣaye'ṅgaśiro'tiruk।
hṛtkaṇṭharodhaḥ sammohaḥ kāsastṛṣṇā vamirjvaraḥ॥
asa6.23
nivṛtto yastu madyebhyo jitātmā buddhipūrvakṛt।
vikāraiḥ spūśyate jātu na sa śārīramānasaiḥ॥
asa6.24
rajomohāhitāhāraparasya syustrayo gadāḥ।
rasāsṛkcetanāvāhisrotorodhasamudbhavāḥ।
madamūrcchāyasanyāsā yathottarabalottarāḥ॥
asa6.25
mado'tra doṣaiḥ sarvaiśca raktamadyaviṣairapi।
saktānalpadrutābhāṣaścalaskhalitaceṣṭitaḥ॥
asa6.26
rūkṣaśyāvāruṇatanurmade vātodbhave bhavet।
pittena krodhano raktapītābhaḥ kalahapriyaḥ॥
asa6.27
svalpasambaddhavāk pāṇḍuḥ kaphād dhyānaparo'lasaḥ।
sarvātmā sannipātena raktāt stabdhāṅgadṛṣṭitā॥
asa6.28
pittaliṅgaṃ ca madyena vikṛtehāsvarāṅgatā।
viṣātkampo'tinidrā ca sarvebhyo'bhyadhikaśca saḥ।
lakṣayellakṣaṇotkarṣādvātādīn śoṇitādiṣu॥
asa6.29
aruṇaṃ nīlakṛṣṇaṃ vā khaṃ paśyan praviśettamaḥ।
śīghraṃ ca pratibudhyeta hṛtpīḍā vepathurbhramaḥ॥
asa6.30
kārśyaṃ śyāvāruṇā chāyā mūrcchāye mārutātmake।
pittena raktaṃ pītaṃ vā nabhaḥ paśyan viśettamaḥ॥
asa6.31
vibudhyeta ca sasvedo dāhatṛṭtāpapīḍitaḥ।
bhinnaviṇnīlapītābho raktapītākulekṣaṇaḥ॥
asa6.32
kaphena meghasaṅkśāśaṃ paśyannākāśamāviśet।
tamaścirācca budhyeta sahṛllāsaprasekavān॥
asa6.33
gurubhiḥ stamitairaṅgairārdracarmāvanaddhavat।
sarvākṛtistribhirdoṣairapasmāra ivāparaḥ॥
pātayatyāśu niśceṣṭaṃ vinā bībhatsaceṣṭitaiḥ॥
asa6.34
doṣeṣu madamūrcchāyāḥ kṛtavegeṣu dehinām।
svayamevopaśāmyanti sannyāso nauṣadhairvinā॥
asa6.35
vāgdehamanasāṃ ceṣṭāmākṣipyātibalā malāḥ।
sannyāsaṃ sannipatitāḥ prāṇāyatanasaṃśrayāḥ॥
asa6.36
kurvanti tena puruṣaḥ kāṣṭhabhūto mṛtopamaḥ।
mriyeta śīghraṃ śīghraṃ ceccikitsā na prayujyate॥
asa6.37
agādhe grāhabahule salilaugha ivātaṭe।
sannyāse vinimajjantaṃ naramāśu nivartayet॥
asa6.38
madamānaroṣatoṣaprabhṛtibhiraribhirnijaiḥ pariṣvaṅgaḥ।
yuktāyuktaṃ ca samaṃ yuktiviyuktena madyena॥
asa6.39
balakāladeśasātmyaprakṛtisahāyāmayavayāṃsi।
pravibhajya tadanurūpaṃ yadi pibati tataḥ pibatyamṛtam॥
iti ṣaṣṭho'dhyāyaḥ॥
atha saptamo'dhyāyaḥ।
asa7.1
athāto'rśasāṃ nidānaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa7.2
arivadviśasantītyarśāṃsi tāni punarbahuprakārāṇi subahūpadravāṇi ca pāyumeḍhrādisaṃśrayā māṃsakīlāḥ।
samāsatastu dvividhānyarśāṃsi sahajāni janmottarakālajāni ca।
punaśca dvividhāni śuṣkāṇyārdrāṇi ca।
sarveṣāṃ punaradhiṣṭānaṃ medo māṃsaṃ tvak ca।
sthūlāntrapratibaddho'rdhapañcāṅgulo hi gudaḥ।
tasmin pūrva muktā valīsaṃjñāstisraḥ peśyo'dhyardhāṅgulāḥ।
tāḥ pravāhiṇī visarjanī saṃvaraṇī ca।
romāntādadhyardhayavaṃ gudauṣṭhamāhuḥ।
prathamā tu gudauṣṭhādaṅgulamātro॥
asa7.3
tatra sahajānāṃ gudavalībījopataptirāyatanam।
tasyā dvividho hetuḥ mātāpitrorapacāro daivaṃ ca।
tābhyāṃ sannipātaprakopaḥ।
tasmāttānyasādhyāni।
etena kulajāḥ sarve vikārā vyākhyātāḥ॥
asa7.4
viśeṣatastu sahajāni durdarśanaparuṣapāṇḍūpacitadāruṇānyantarmukhāni bahūpadravopadrutāni bhavati॥
asa7.5
athetarāṇi ṣaḍvidhāni pṛthagdoṣaiḥ saṃsṛṣṭaiḥ sannipatitaiḥ śoṇitena ca।
tatra vātaśleṣmottarāṇi śuṣkāṇi raktapittottarāṇyārdrāṇi॥
asa7.6
doṣaprakopahetustu prāguktaḥ।
sa yadā malopacayamādadhāti punaścotkaṭakaviṣamakaṭhināsanasevanādudbhrāntayānoṣṭrādiprayāṇādativyavāyadbāstinetrāsamyakpraṇidhānādinā gudakṣaṇanādabhīkṣṇaṃ śītāmbusaṃsparśāccailaloṣṭatṛṇādisaṅgharṣāt pratatātipravāhaṇādvātamūtrapurīṣavegodīraṇadhāraṇāt strīṇāṃ camagarbhabhraṃśādgarbhotpīḍanādviṣamaprasūterevaṃvidhaścāparaḥ kupito vāyurapānastaṃ malamupacitamadhogatamāsādya gudavalīṣvādhatte।
tatastāsvabhiṣyaṇṇāsvarśāṃsi sambhavanti॥
asa7.7
teṣāṃ pūrvarūpāṇi kṛcchrāt paktirāntrakūjanamudgārabāhulyamamlako'nnāśraddhāviṣṭambhośmagarbhābhanābhitvamāṭopo'dhastāt kṛcchreṇa saśabdasya ca vāyoḥ pravṛttirbahumūtratvamalpapurīṣatā gudaparikartanaṃ sakthiradanamakṣṇoḥ śvayathuravimalendriyatvamālasyaṃ tandrā kārśyaṃ daurbalyamāśaṅkā grahaṇīdoṣaśophodarapāṇḍurogagulmeṣu।
jāteṣu caitāni liṅgāni pravyaktatarāṇi bhavanti॥
asa7.8
taiḥ khalvadhomārgoparodhādvāyurapāno nivartamānaḥ samānavyānodānaprāṇān pittaśleṣmāṇau ca prakopayannana lamupamṛdnāti॥
asa7.9
atha sarva evārśaso bhavatyatikṛśo vivarṇaḥ kṣāmo dīnaḥ pracuravibaddhavātamūtrapurīṣo'śmarīśarkarāvānaniyatavibaddhamuktāmapakvabhinnaśuṣkavarcāstathāntarāśvetapāṇḍuharitapītaraktāruṇatanusāndrīpacchilopaveśī nābhivaṅkṣaṇoddeśapracuraparikartikānvitaḥ sagudaśūlapravāhikāpraharṣapramoho'lpaśukraprajo'lpabhuk sirāsantatagātraḥ krodhano durupacāraḥ krodhano durupacāraḥ kāsaśvāsapīnasatṛṣṇārocakapāṇipādavadanākṣikūṭaścayathukṣavathuvepathuvamathuparītastaimirikaḥ śiraḥśūlī kṣāmabhinnasvaraḥ karṇarogī sajvaraḥ sāṅgamardaḥ sarvaparvāsthiśūlo'ntarāntarā hṛdayakukṣipārśvapṛṣṭhabastitrikagrahopataptaḥ pradhyānaparaḥ paramalasaśca॥
asa7.10
tatra vātolbaṇāni śuṣkamlānakaṭhinaparuṣarūkṣaśyāvāruṇāni tīkṣṇasphuṭitamukhāni viṣamamadhyāni kadamba puṣpatuṇḍikerīkarkandhusiddhārthavimbīkharjūraphalapramāṇāni vakrāṇi mitho visadṛśāni kaṭīpārśvādiṣvadhikavedanāni saśūlodāvartakarāṇi gulmāṣṭhīlāplīhodarāṇi cāsya tannimittānyeva।
kṛṣṇatvaṅnakhanayanavadanamalāśca bhavanti॥
asa7.11
pittolbaṇāni nīlāgrāṇi raktapītakṛṣṇāni mṛduśithilāni sparśāsahāni visragandhīni tanūni tanuraktasrāvīṇi dāhapākavanti jvaramohārucikarāṇi yakṛtprakāśāni śukajihvājalaukāvaktrasadṛśāni yavamadhyāni praklinnāni bhinnapītavarcāṃsi hāridratvaṅnakhādikarāṇi ca॥
asa7.12
śleṣmolbaṇāni mahāmūlāni sthirasnigdhapāṇḍuvṛttopacitāni gurustabdhaślakṣṇapicchilāni suptasuptāni sparśakṣamāṇi karīrapanasāsthigostanākārāṇyatimātrotthānapravāhikāvaṅkṣaṇānāhanābhiparikartikāhṛllāsaprasake kāsaśvāsapīnasārucicchardikṛchramūtrapramehaśītajvaraśophaśirogauravendriyopalepāgnimārdavaklaibyāmavikāraprabalāni na bhidyante na sravanti kaṇḍūbahulāni saśleṣmavasāprakāśātimalopaveśīni śuklatvaṅnakhādi karāṇica।
lakṣaṇasaṅkarāt saṃsargasannipātajāni vibhajet॥
asa7.13
raktolbaṇāni tu vaṭaprarohavidrumakākanandikāphalābhāni pittalakṣaṇāni ca tathā gāḍhapurīṣapratipīḍitānyatyarthaṃ duṣṭamuṣṇamasṛk sahasā visṛjanti।
tasyātipravṛttau raktakṣayopadravā bhavantīti।
bhavati cātra ślokaḥ॥
asa7.14
mudgakodravajūrṇāhvakarīracaṇakādibhiḥ।
rūkṣaiḥ saṅgrāhibhirvāyuḥ sve sthāne kupito balī॥
asa7.15
adhovahāni srotāṃsi saṃsrudhyādhaḥ praśoṣayan।
purīṣaṃ vātaviṇmūtrasaṅgaṃ kurvīta dāruṇam॥
asa7.16
tena tīvrarujā koṣṭhapṛṣṭhahṛtpārśvagā bhavet।
ādhmānamudarāveṣṭo hṛllāsaḥ parikartanam॥
asa7.17
bastau ca sutarāṃ śūlaṃ gaṇḍe śvayathusambhavaḥ।
pavanasyordhvagāmitvaṃ tataśchardyarucijvarāḥ॥
asa7.18
hṛdrogagrahaṇīdoṣamūtrasaṅgapravāhikāḥ।
bādhiryatimiraśvāsaśirorukkāsapīnasāḥ॥
asa7.19
manovikārastṛṣṇāsrapittagulmodarādayaḥ।
te te ca vātajā rogā jāyante bhṛśadāruṇāḥ॥
asa7.20
durnāmnāmityudāvartaḥ paramo'yamupadravaḥ।
vātābhibhūtakoṣṭhānāṃ tairvināpi sa jāyate॥
asa7.21
sahajāni tridoṣāṇi yāni cābhyantare balau।
sthitāni tānyasādhyani yāpyantegnibalādibhiḥ॥
asa7.22
dvandvajāni dvitīyāyāṃ balau yānyāśritāni ca।
kṛcchrasādhyāni tānyāhuḥ parisaṃvatsarāṇi ca॥
asa7.23
bāhyāyāṃ tu balau jātānyekadoṣolbaṇāni ca।
arśāṃsi sukhasādhyāni nacirotpatitāni ca॥
asa7.24
meḍhrādiṣvapi vakṣyante yathāsvaṃ nābhijāni tu।
gaṇḍūpadāsyarūpāṇi picchilāni mṛdūni ca॥
asa7.25
vyāno gṛhītvā śleṣmāṇaṃ karotyarśastvaco bahiḥ।
kīlopamaṃ sthirakharaṃ carmakīlaṃ tu taṃ viduḥ॥
asa7.26
vātena todapāruṣyaṃ pittādasitaraktatā।
śleṣmaṇā snigdhatā tasya grathitatvaṃ savarṇatā॥
asa7.27
arśasāṃ praśame yatnamāśu kurvīta buddhimān।
tānyāśu hi gudaṃ badhvā kuryurbaddhagudodaram॥
iti saptamo'dhyāyaḥ॥
athāṣṭamo'dhyāyaḥ।
asa8.1
athāto'tīsāragrahaṇīdoṣanidānaṃ vyākhyāsyāmaḥ।
iti ha smāhurātreyādayo maharṣayaḥ॥
asa8.2
atīsāraḥ sa sutarāṃ jāyate'tyambupānataḥ॥
asa8.3
kṛśaśuṣkāmiṣāsātmyatilapiṣṭavirūḍhakaḥ।
madyarūkṣātimātrānnairarśobhiḥ snehavibhramāt॥
asa8.4
kṛmibhyo vegarodhācca tadvidhaiḥ kupito'nilaḥ।
visraṃsayatyadhobdhātuṃ hatvā tenaiva cānalam॥
asa8.5
vyāpadyānuśakṛt koṣṭhaṃ purīṣaṃ dravatāṃ nayan।
prakalpate'tisārāya lakṣaṇaṃ tasya bhāvinaḥ॥
asa8.6
todo hṛdgudakoṣṭheṣu gātrasādo malagrahaḥ।
ādhyānamavipākaśca tatra vātena vijjalam॥
asa8.7
alpālpaṃ śabdaśūlāḍhyaṃ vibaddhamupaveśyate।
rūkṣaṃ saphenamacchaṃ ca grathitaṃ vā muhurmuhuḥ॥
asa8.8
tathā dagdhaguḍābhāsaṃ sapicchāparikartikam।
śuṣkāsyo bhraṣṭapāyuśca hṛṣṭaromā viniṣṭanan॥
asa8.9
pittena pītamasitaṃ hāridraṃ śādvalaprabham।
saraktamatidurgandhaṃ tṛṇmūrcchāsvedadāhavān॥
asa8.10
saśūlaḥ pāyusantāpapākavān śleṣmaṇā ghanam।
picchilaṃ tantumacchvetaṃ snigdhamāmaṃ kaphānvitam॥
asa8.11
abhīkṣṇaṃ guru durgandhaṃ vibaddhamanubaddharuk।
nidrāluralaso'nnadviḍalpālpaṃ sapravāhikam॥
asa8.12
saromaharṣaḥ sotkleśo gurubastigudodaraḥ।
kṛte'pyakṛtasaṃjñaśca sarvātmā sarvalakṣaṇaḥ॥
asa8.13
bhayena kṣobhite citte sapitto drāvayecchakṛt।
vāyustato'tisāryeta kṣipramuṣṇaṃ dravaṃ plavam॥
asa8.14
vātapittasamaṃ liṅgairāhustadvacca śokataḥ।
atīsāraḥ samāsena dvedhā sāmo nirāmakaḥ॥
asa8.15
sāsṛṅnirasrastatrādye gauravādapsu majjati।
śakṛddurgandhamāṭopaviṣṭambhārtiprasekinaḥ॥
asa8.16
viparīto nirāmastu kaphāt pakvo'pi majjati॥
asa8.17
atīsāreṣu yo nātiyatnavān grahaṇīgadaḥ।
tasya syādagnividhvaṃsakarairanyasya sevitaiḥ॥
asa8.18
sāmaṃ śakṛnirāmaṃ vā jīrṇe yenātisāryate।
so'tisāro'tisaraṇādāśukārī svabhāvataḥ॥
asa8.19
sāmaṃ sānnamajīrṇe'nne jīrṇe pakvaṃ tu naiva vā।
akasmādvā muhurbaddhamakasmācchithilaṃ muhuḥ॥
asa8.20
cirakṛdgrahaṇīdoṣaḥ sañcayāccopaveśayet॥
asa8.21
sa caturdhā pṛthagdoṣaiḥ sannipātācca jāyate।
prāgrūpaṃ tasya sadanaṃ cirāt pacanamamlakaḥ॥
asa8.22
praseko vaktravairasyamarucistṛṭ klamo bhramaḥ।
ānaddhodaratā chardiḥkarṇakṣveḍāntrakūjanam॥
asa8.23
sāmānyalakṣaṇaṃ kārśyaṃ dhūmakastamako jvaraḥ।
mūrchā śirorugviṣṭambhaḥ śvayathuḥ karapādayoḥ॥
asa8.24
tatrānilāttāluśoṣastimiraṃ karṇayoḥ svanaḥ।
pārśvoruvaṅkṣaṇagrīvārujābhīkṣṇaṃ viṣūcikā॥
asa8.25। raseṣu gṛddhiḥ sarveṣu kṣuttṛṣṇā parikartikā।
jīrṇe jīryati cādhmānaṃ bhukte svāsthyaṃ samaśnute॥
asa8.26
vātahṛdrogagulmārśaḥ plīhapāṇḍutvaśāṅkitaḥ।
cirādduḥkhaṃ dravaṃ śuṣkaḥ tanvāmaṃ śabdaphenavat॥
asa8.27
punaḥpunaḥ sṛjedvarcaḥ pāyurukśvāsakāsavān।
pittena nīlaṃ pītābhaṃ pītābhaḥ sṛjati dravam॥
asa8.28
pūtyamlodgārahṛtkaṇṭhadāhārucitṛḍarditaḥ।
śleṣmaṇā pacyate duḥkhamannaṃ chardirarocakaḥ॥
asa8.29
āsyopadehaniṣṭhīvakāsahṛllāsapīnasāḥ।
hṛdayaṃ manyate styānamudaraṃ stimitaṃ guru॥
asa8.30
udgāro duṣṭamadhuraḥ sadanaṃ strīṣvaharṣaṇam।
bhinnāmaśleṣmasaṃsṛṣṭaguruvarcaḥpravartanam॥
asa8.31
akṛśasyāpi daurbalyaṃ sarvaje sarvasaṅkaraḥ॥
asa8.32
sirāvibhāge ye coktā viṣamādyāstrayo'gnayaḥ।
te'pi syurgrahaṇīdoṣāḥ samastu svāsthyakāraṇam॥
asa8.33
vātavyādhyaśmarīkuṣṭhamehodarabhagandarāḥ।
arśāsi grahaṇītyaṣṭau mahārogāḥ sudustarāḥ॥
iti aṣṭamo'dhyāyaḥ॥
atha navamo'dhyāyaḥ।
asa9.1
athāto mūtraghātanidānaṃ vyākhyāsyāmaḥ।
iti ha smāhurātreyādayo maharṣayaḥ॥
asa9.2
viṃśatirmūtrāghātā bhavanti।
tadyathā।
vātapittakaphasannipātakṛcchrāṇi।
vātapittaśleṣmaśukrāśmaryaḥ।
vātabastyaṣṭhīlākuṇḍalikāmūtrātītajaṭharotsaṅgagranthiśukraviḍvighātoṣṇavātamūtrakṣayāvasādāśceti॥
asa9.3
tatra vātabastyādayo nava vātolbaṇāḥ।
tato dvau vātapittolbaṇau।
antyaḥ kaphapittolbaṇaḥ॥
asa9.4
sarveṣāṃ punarmūtrarogāṇāmadhiṣṭhānaṃ bastiḥ।
sa marmasvabhihitaḥ prāk।
sa cādhomukho'pi mūtravahāsu nāḍiṣu sūkṣmamukhasahasraniṣyandena mūtrākhyenāvirataṃ navo ghaṭa ivāpsu nimagnamukhopi pārśvebhyo'mbhasāpūryate taireva ca srotobhirvātādayo'pi duṣṭāḥ praviśya bastiṃ yathāsvamāghātān pramehāṃśca janayanti॥
asa9.5
tatrālpaśo muhurmuhurbastimeḍhravaṅkṣaṇeṣu tīvraśūlaḥ kṛcchrānmūtrayati vātakṛcchre।
sadāhaṃ sarujaṃ raktaṃ pītaṃ kṛṣṇaṃ vā pittakṛcchre।
bastimeḍhrayorgauravaṃ śopho mūtraṃ ca sapicchaṃ mehati kaphakṛcchre।
sarvalakṣaṇasannipātena sannipātakṛcchre।
sa ca kṛcchratamaḥ॥
asa9.6
yadā tu vāyurbastimukhamāvṛtya sapittaṃ sakaphaṃ saśukraṃ vā mūtraṃ pariśoṣayati tadā krameṇa goriva pittādrocanā maṇikasyeva svacchādapi jalāt paṅkastadvadaśmaryabhinirvartate।
sarvā ca sā śleṣmāśrayā।
athāsyāḥ pūrvarūpāṇi jvaro bastyādhmānamarucirmūtrakṛcchraṃ bastiśiromuṣkaśephasāṃ devanā bastagandhitvaṃ mūtrasyeti॥
asa9.7
sāmānyaliṅgāni tu nābhibastimevanīṣu mehatastayā mārganirodhane vedanā mūtradhārāsaṅgastadvyapāye ca gomedakaprakāśamanāvilamasitaṃ susukhaṃ mūtraṃ visṛjati।
tatsaṅkṣobhaṇācca sarudhiram।
dhāvanalaṅghanādibhiścāsya vividhā vedanā bhavanti।
yathaiva ca pakvāśayāt srastena śakṛtādhiṣṭhite bastau mūtraṃ na pravartate tahāśmaryāpi॥
asa9.8
tatra vāyunā bastisevanīmehaneṣu tīvravedanārdito dantān khādati nābhiṃ prapīḍayati meḍhraṃ mṛdnāti।
muhurmuhurvepathumān kṛcchrātsavātaṃ śakṛdvimuñcati।
viśīrṇadhāraṃ ca mūtrayatyaśmarī cāsya śyāvā paruṣā viṣamā kadambapuṣpavat kaṇṭakācitā bhavati।
pittena pacyamāna iva dahyate bastiḥ।
aśmarī ca raktā pītāvabhāsā kṛṣṇā bhallātakāsthisaṃsthānā।
śleṣmaṇā bhidyate nistudyata iva guruḥ śītaśca bastiraśmarī ca śvetā mahatī kukkuṭāṇḍapratimā madhuvarṇā vā bhavati।
prāyeṇaitāstisro'śmaryo bālānāṃ jāyante।
teṣāmeva cālpabastitvādalpamāṃsopacayatvācca sukhagrahaṇāharaṇā bhavanti॥
asa9.9
mahatāṃ tu śukrāśmarī śukranimittā bhavati।
maithunavighātācchukramupasthitamanirasyamānaṃ vimārgagamanilo vigṛhya vṛṣaṇayorantare saṃharati saṃhṛtyopaśoṣayati tataḥ śuṣkamaśmarī bhavati।
sā śukramārgamāvṛṇoti mūtrakṛcchraṃ bastivedanāṃ vṛṣaṇayośca śvayathumāpādayati।
utpannamātrāyāṃ ca śukraṃ nireti।
prapīḍitamātre ca tasminnevāvakāśe vilīyata iti॥
asa9.10
aśmaryeva tu vāyunāaṇuśo vibhinnā śarkaretyucyate।
anulome ca mārute sā sikateva mūtreṇa saha cyavate॥
asa9.11
vāyustu mūtravegarodhādbastimukhamāvṛṇoti।
tato mūtrasaṅgaṃ vedanāṃ kaṇḍūṃ ca karoti।
kadācicca bastiṃ svasthānāt pracyāvya garbhamivodvṛttaṃ sthūlaṃ pariplutaṃ ca kurute।
tatra śūlaspandanadāhodveṣṭanāni binduśaśca mūtrasravaṇam।
pīḍite ca bastau dhārayā pravṛttirayaṃ dvividho'pi vātabastiḥ kṛcchrasādhyaḥ tayorapi dvitīyo'nilaprabalaḥ kṛcchrasādhyataraḥ॥
asa9.12
bastiviṇmārgāntare vāyurghanonnataṃ tīvrarujamacalamaṣṭhīlābhaṃ granthiṃ karoti।
tenānilaviṇmūtrasaṅgo bhavatyādhmānaṃ ca।
sā vātāṣṭhīlā।
viguṇo vāyuḥ bastau kuṇḍalībhūtastīvraśūlastambhagauravānvito mūtramāvidhyālpaśo vā pravartayan bhramati sā vātakuṇḍalikā।
mūtramativelaṃ vidhārya vimucyamānaṃ na pravartate vāhamānasya tu kṛcchrādalpaṃ pravartate tanmūtrātītam॥
asa9.13
mūtrarodhādapāno vāyurnābheradhastāttīvrarujamādhmānaṃ malasaṅgaṃ ca kurvannudaramabhipūrayet tanmūtrajaṭharam।
mārutenākṣiptaṃ chidravaiguṇyena vā mūtrayato mūtramalpaṃ bastau nāle maṇau vā sthitvā taccheṣagurumeḍhrasya sarujamarujaṃ vā śanaiḥ sravet sa mūtrotsaṅgaḥ।
bastidvāre'lpo vṛttaḥ śīghrasambhavo'śmarītulyaliṅgo mūtragranthiḥ॥
asa9.14
mūtritasya vyavāyagamanādvātoddhataṃ svasthānāccyutaṃ śukraṃ mehato mūtrasya prāk paścādvā bhasmodakasaṅkāśaṃ pravartate tanmūtraśukram।
vāyunā pīḍitaṃ śakṛnmūtrasrotaḥ prapadyate tato viṭgandhi viṭsaṃsṛṣṭaṃ ca kṛcchānmūtrayati sa viḍvighātaḥ।
atyadhvātapoṣṇabhojanādibhiḥ pittaṃ pravṛddhamanileritaṃ bastimeḍhragudadāhaṃ kurvaddharitahāridraktaṃ saraktaṃ vā mūtraṃ kṛchrāt pravartayet sa tūṣṇavātaḥ।
vātapittaṃ bastimāśritya mūtraṃ saśūladāhaṃ kṣapayati sa mūtrakṣayaḥ।
pittaṃ śleṣmobhayamapi vā vātena bastau saṃhanyate tato mūtraṃ sadāhaṃ saraktaṃ pītaṃ śvetaṃ sāndraṃ kṛcchrapravṛtti śuṣkaṃ ca śaṅkharocanānyataracūrṇavarṇaṃ sarvavarṇayuktaṃ vā bhavati।
sa mūtrāvasādaḥ॥
asa9.15
iti vistarataḥ proktā rogā mūtrāpravṛttijāḥ।
nidānalakṣaṇairūrdhvaṃ vakṣyante'tipravṛttijāḥ॥
iti navamo'dhyāyaḥ॥
atha daśamo'dhyāyaḥ।
asa10.1
athātaḥ pramehanidānaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa10.2
viṃśatiḥ pramehā bhavanti।
tadyathā।
kaphādudakekṣusāndrasurāpiṣṭaśukrasikatāśītaśanairlālāpramehāḥ daśa।
pittāt kṣārakālanīlahāridramāñjiṣṭhaśoṇitamehāḥ ṣaṭ।
vātādvasāmajjahastimadhumehāścatvāra iti॥
asa10.3
teṣāṃ yatkiñcidāhāravihārajātaṃ śleṣmamedomūtrajananaṃ sa hetuḥ।
tatra vātapittamedaḥkledamāṃsaśukrarasairanvito bastigataḥ śleṣmā pramehān janayati।
taiḥ kaphaśoṇitābhyāṃ ca yuktaṃ pittam।
tairvasālasīkāmajjaujobhiśca vāyuḥ॥
asa10.4
trayāṇāmapi doṣāṇāṃ śleṣmā prameheṣu prāk prakopamāpadyate śleṣmādhiṣṭhānatvānmūtrasya।
tadvṛddhermeda eva ca tena prathamaṃ dūṣyate'tyantasabhāgatvāt।
tadanantaraṃ dehakledādayaḥ।
tataḥ śleṣmādikṣaye pittaṃ prabalībhavacchoṇitamapi dūṣayati।
tatkṣaye'pi vāyurvasādīn dhātūn śarīrasya paramasārabhūtān bastimākṛṣya mūtreṇa saha visṛjati॥
asa10.5
tasmāt kaphapittavātajāḥ krameṇa sādhyayāpyāsādhyāḥ।
tathā pittajāḥ saṃsṛṣṭadoṣamedaḥsthānatvādviruddhopakramatvācca।
vātajaḥ punaḥ kṣīṇeṣu dhātuṣu mahātyayatayā viruddhopakramatvācca।
medasi tu nātiduṣṭe pittajā api sādhyatāṃ gaccheyuḥ॥
asa10.6
dhātusamparkāt punaḥ sarvameheṣu mūtramāvilaṃ bhūri ca bhavati।
doṣāṇāṃ dūṣyāṇāṃ cotkṛṣṭāpakṛṣṭasaṃyogena mūtravarṇarasasparśagandhaviśeṣādvarṇānāmiva śuklakṛṣṇādīnāṃ śabalakalmāṣādayaḥ pramehāṇāṃ prabhedā bhavanti॥
asa10.7
teṣāṃ pūrvarūpāṇyativṛddhirnakhādīnāṃ jaṭilībhāvaśca keśānāṃ mādhuryamāsyasya tālukaṇṭhaśoṣaḥ।
pipāsā malādhikyaṃ bahiḥkāye kāyachidreṣu ca śītecchā snehaḥ svedaḥ suptatā cāṅgeṣu pāṇipādadāhotimādhuryāt pipīlikopasarpaṇaṃ visragandhatā ca mūtraśarīrayoḥ śuklatā ca mūtre śvāsanidrātandrālasyaprakarṣaśca॥
asa10.8
tatra śītaṃ śvetamagandhamacchamudakamivodakamehī mehati।
ikṣurasamivātimadhuraṃ śītamīṣatpicchilāvilāmikṣumehī।
paryuṣitaṃ sāndrībhavat sāndramehī।
surātulyamupari prasannamadhaḥsāndraṃ surāmehī।
hṛṣṭaromā piṣṭamiva sāndraṃ sitaṃ ca piṣṭamehī।
śukrābhaṃ śukramiśraṃ vā śukramehī।
sarujaṃ sasikataṃ sikatāmehī।
prāyo madhuramatiśītaṃ śītamehī।
mandaṃmandaṃ śanaiḥśanaiḥ śanairmehī।
picchilaṃ tantubaddhamiva lālāmehī।
varṇagandharasasparśaiḥ srutakṣāropamaṃ kṣāramehī।
uṣṇaṃ maṣīkālaṃ kālamehī।
saphenamacchamamlaṃ cāṣapatranīlaṃ nīlamehī।
kaṭukaṃ sadāhaṃ haridrāyuktamiva hāridramehī।
visraṃ mañjiṣṭhodakavarṇamiva mañjiṣṭhāmehī।
visramuṣṇaṃ salavaṇaṃ śoṇitasaṅkāśaṃ śoṇitamehī।
vasāmiśraṃ vasāṃ vā vasāmehī।
majjamiśraṃ majjānaṃ vā majjamehī।
salasīkaṃ madhuramavegaṃ lasīkayaiva ca vibaddhamanubaddhamajasraṃ matta iva hastī sravati hastimehī॥
asa10.9
aujaḥ snigdhamadhuraṃ tadraukṣyādvāyuḥ kaṣāyatvenopasṛjati tena kaṣāyamadhurānuyātaṃ madhviva mehati madhumehī।
sa tu dvidhā kaiścidiṣyate।
dhātukṣayeṇānilakopāddoṣāvaraṇena vā।
tadāvṛto hi vāyurāhāraprasādamādāya muhurmuhuranimittaṃ doṣaliṅgāni vṛddhikṣayau cāvirbhāvayan kṛcchrasādhyaṃ madhumehaṃ pravartayati।
sarva eva copekṣyamāṇā madhumehatvamāyānti।
tasmātsarve'pi madhumehaśabdenocyante।
yataḥ sarveṣvapi prāṅmadhiviva madhuraṃ mehati madhurarasaścāsya deho bhavatīti॥
asa10.10
tatra pratiśyāyaḥ śarīraśaithilyamarocakāvipākau prasekacchardirnidrā kāsaśca śleṣmajānāmupadravā bhavanti।
vṛṣaṇāvadaraṇaṃ bastirmeḍhratodo'mlakaḥ pipāsā jvaro dāho mūrcchātīsāraḥ pāṇḍurogaśca pittajānām।
hṛdgraho laulyamanidratā kampaḥ śūlaṃ baddhapurīṣatvaṃ śoṣaḥ kāsaḥ śvāsaśca vātajānām॥
asa10.11
athaivamasya medaḥkledādibhirabhiṣyaṇṇadahesya doṣairanugatadhātoḥ pramehābhivṛddhau māṃsaleṣvavakāśeṣu sandhimarmasu ca pradeśaviśeṣāśrayatvāt prāṇāpahāriṇyo bhūyaḥ kaṣṭatamopadravā daśa piṭakā jāyante।
sutarāṃ cādhaḥkāye।
tadabhimukhā hi pramehiṇāṃ doṣāḥ।
tadyathā।
śarāvikā kacchapikā jālinī putriṇī vidārikā sarṣapikā masūrikālajī vinatā vidradhiśca॥
asa10.12
tatra śyāvā kledavedanāyuktā nimnamadhyonnatauṣṭhā śarāvasaṃsthānapramāṇā śarāvikā।
mahāmūlāvagāḍhārtitodā ślakṣṇā kacchapapṛṣṭhanibhā kacchapikā।
mahāśayārtitodā stabdhā snigdhasrāviṇī sūkṣmacchidrā māṃsasirājālāvṛtā jālinī।
mahatī piṭakābhiralpābhirācitā putriṇī।
kaṃṭhinā vidārīkandavadvṛttā vidārikā।
śīghrapākā mahāvedanā sarṣapākṛtipramāṇā tadvidhābhiśca piṭakābhiścitā sarṣapikā।
masūrākāra pramāṇā masūrikā।
tvacamutthāna eva dahantī sphoṭairāvṛtā visarpantī raktā kṛṣṇātitṛṇmohajvarakarī dāhabhūyiṣṭhātikaṣṭā cālajī।
mahatī nīlāvagāḍharujākledā pṛṣṭhodarānyatarādhiṣṭhānā vinatā vinatā।
vidradhistu vakṣyate pṛthageva॥
asa10.13
tāsāmādyāḥ pañcātibalaśleṣmamedaḥsambhavena mūlavyādhyekarūpatvāttadvṛddhikāritayā duḥsahāḥ।
na tvitarāḥ pittolbaṇatayālpakaphamedobhāvāt।
pramehavaśācca piṭakāsu yathāsvaṃ doṣodreko bhavatīti।
bhavati cātra ślokaḥ॥
asa10.14
prameheṇa vināpyetā jāyante duṣṭamedasaḥ।
tāvacca nopalakṣyante yāvadvastuparigrahaḥ॥
asa10.15
hāridravarṇaṃ raktaṃ vā mehaprāgrūpavarjitam।
yo mūtrayenna taṃ mehaṃ raktapittaṃ tu taṃ viduḥ॥
asa10.16
dṛṣṭvā pramehaṃ madhuraṃ sapicchaṃ madhūpamaṃ syāt dvividho vicāraḥ।
sampūraṇācchraleṣmasamudbhavaḥ syāt kṣīṇeṣu doṣoṣvanilātmako vā॥
asa10.17
sapūrvarūpāḥ kaphapittamehāḥ krameṇa ye vātakṛtāśca mehāḥ।
sādhyā na te pittakṛtāstu yāpyāḥ sādhyāstu medo yadi nātiduṣṭam॥
iti daśamo'dhyāyaḥ॥

athaikādaśo'dhyāyaḥ।
asa11.1
athāto vidradhivṛddhigulmanidānaṃ vyākhyāsyāmaḥ।
iti ha smāhurātreyādayo maharṣayaḥ॥
asa11.2
bhuktaiḥ ṣaryuṣitāsyuṣṇarūkṣaśuṣkavidāhibhiḥ।
jihmaśayyāviceṣṭābhistaistaiścāsṛkpradūṣaṇaiḥ॥
asa11.3
duṣṭatvaṅmāṃsamedosthisnāvāsṛkkaṇḍarāśrayaḥ।
yaḥ śopho bahirantarvā mahāmūlo mahārujaḥ॥
asa11.4। vṛttaḥ syādāyato yo vā smṛtaḥ ṣoḍhā sa vidradhiḥ।
doṣaiḥ pṛthak samuditaiḥ śoṇitena kṣatena ca॥
asa11.5
bāhyo'tra tatra tatrāṅge dāruṇo grathitonnataḥ।
āntaro dāruṇataro gambhīro gulmavadghanaḥ॥
asa11.6
valmīkavat samucchrāyī śīghraghātyagniśastravat।
nābhibastiyakṛtplīhaklomahṛtkukṣivaṅkṣaṇe॥
asa11.7
syādvṛkkayorapāne vā vātāttatrātitīvraruk।
śyāvāruṇaścirotthānapāko viṣamasaṃsthitiḥ॥
asa11.8
vyadhacchedabhramānāhaspandasarpaṇaśabdavān।
raktatāmrāsitaḥ pittāttṛṇmohajvaradāhavān॥
asa11.9
kṣiprotthānaprapākaśca pāṇḍuḥ kaṇḍūyutaḥ kaphāt।
sotkleśaśītakastambhajṛmbhārocakagauravaḥ॥
asa11.10
cirotthānavidāhaśac saṅkīrṇaḥ sannipātataḥ।
sāmarthyāccātra vibhajedbāhyābhyantaralakṣaṇam॥
asa11.11
kṛṣṇasphoṭāvṛtaḥ śyāvastīvradāharujājvaraḥ।
pittaliṅgo'sṛjā bāhyaḥ strīṇāmeva tathāntaraḥ॥
asa11.12
śastrādyairabhighātena kṣate vāpathyakāriṇaḥ।
kṣatoṣmā vāyuvikṣiptaḥ saraktaṃ pittamīrayan॥
asa11.13
pittāsṛglakṣaṇaṃ kuryādvidradhiṃ bhūryapadravam।
teṣūpadravabhedaśca smṛto'dhiṣṭhānabhedataḥ॥
asa11.14
nābhyāṃ hidhmā bhavedbastau mūtraṃ kṛcchreṇa pūti ca।
śvāso yakṛti rodhastu plīhanyucchūvāsasyatṛṭpunaḥ॥
asa11.15
galagrahaśca klomni syāt sarvāṅgapragraho hṛdi।
pramehastamakaḥ kāso hṛdayoddhaṭanaṃ vyathā॥
asa11.16
kukṣipārśvāntarāṃsārtiḥ kukṣāvāṭopajanma ca।
sakthnorgraho vaṅkṣaṇayorvṛkkayoḥ kaṭipṛṣṭhayoḥ॥
asa11.17
pārśvayośca vyathā pāyau pavanasya nirodhanam।
āmapakvavidagdhatvaṃ teṣāṃ śophavadādiśet॥
asa11.18
nābherūrdhvaṃ mukhāt pakvāḥ prasravantyadhare gudāt।
gudāsyānnābhijo vidyāddoṣaṃ kledācca vidradhau॥
asa11.19
yathāsvaṃ vraṇavattatra vivarjyaḥ sannipātajaḥ।
pakvo hṛnnābhibastistho bhinno'ntarbahireva vā॥
asa11.20
pakvaścāntaḥsravan vaktrāt kṣīṇasyopadravānvitaḥ॥
asa11.21
evameva stanasirā vivṛtāḥ prāpya yoṣitām।
sūtānāṃ garbhiṇīnāṃ vā sambhavecchravayathurghanaḥ॥
asa11.22
nāḍīnāṃ sūkṣmavaktratvāt kanyānāṃ tu na jāyate॥
asa11.23
kruddho ruddhagatirvāyuḥ śophaśūlakaraścaran।
muṣkau vaṅkṣaṇataḥ prāpya phalakośābhivāhinīḥ॥
asa11.24
prapīḍya dhamanīrvṛddhiṃ karoti phalakośayoḥ।
doṣāsramedomūtrāntraiḥ sa vṛddhiḥ saptadhā gadaḥ॥
asa11.25
mūtrāntrajāvapyanilāddhetubhedastu kevalam।
vātapūrṇadṛtisparśo rūkṣo vātādaheturuk॥
asa11.26
pakvodumbarasaṅkāśaḥ pittāddāhoṣmapākavān।
kaphācchīto guruḥ snigdhaḥ paṇḍūmānkaṭhinolparuk॥
asa11.27
kṛṣṇasphoṭāvṛtaḥ pittavṛddhiliṅgaśca raktataḥ।
kaphavanmedasā vṛddhirmṛdustālaphalopamaḥ॥
asa11.28
mūtradhāraṇaśīlasya mūtrajaḥ sa tu gacchataḥ।
ambhobhiḥ pūrṇadṛtivatkṣobhaṃ yāti saruṅmṛduḥ॥
asa11.29
mūtrakṛcchramadhaḥ syācca valayaḥ phalakośayoḥ।
vātakopibhirāhāraiḥ śītatoyāvagāhanaiḥ॥
asa11.30
dhāraṇeraṇabhārādhvaṃviṣamāṅgapravavrtanaiḥ।
kṣobhaṇaiḥ kṣubhito'nyaiśca kṣudrāntrāvayavaṃ yadā॥
asa11.31
pavano viguṇīkṛtya svaniveśādadho nayet।
kuryādvaṅkṣaṇasandhistho granthyābhaṃ śvayathuṃ tadā॥
asa11.32
upekṣamāṇasya ca muṣkavṛddhimādhmānarukstambhavatīṃ sa vāyuḥ।
prapīḍito'ntaḥ svanavān prayāti pradhmāpayannoti punaśca muktaḥ॥
asa11.33
āntravṛddhirasādhyo'yaṃ vātavṛddhisamākṛtiḥ।
rūkṣakṛṣṇāruṇasirātantujālagavākṣitaḥ॥
asa11.34
gulmo'ṣṭadhā pṛthagdoṣaiḥ saṃsṛṣṭairnicayaṃ gataiḥ।
ārtavasya ca doṣeṇa nārīṇāṃ jāyate'ṣṭamaḥ॥
asa11.35
atha yo jvarātisārādibhirvamanādibhirvā karmabhiḥ karśito vātalānyāhārayatyāhārābhilāṣī vā śītamudakaṃ pibatyannapānānantaraṃ vā laṅghanaplavanavyavāyayānayānādīn dehavikṣobhiṇaḥ sevate'nudīrṇāṃ vā chirdimudīrayatyudīrṇān vā vātādīn niśvāsocchvāsau vā nigṛhṇātyasnehapūrvaṃ vā vamanavirecane karoti tathā śodhita eva vātividāhino'bhiṣyandino vā niṣevate tasya yathāsvaṃ vātapradhānāḥ kupitā doṣāḥ pṛthak saṃsṛṣṭāḥ samastāḥ saraktā vā mahāsroto'nupraviśyāvṛtyordhvamadhaśca mārgamavaśyaṃ śūlamupajanayanto gulmamabhinirvartayanti।
yataśca tasmin śūlaviddha iva vyathate tīvravedanārditaḥ kṛcchrocchvāsastasmācchūlamityucyate॥
asa11.36
tatrātikarśanāt kaphapittābhyāṃ vā mārganirodhāllabdhāśrayo vāyurutpluto raukṣyāt kaṭhinībhūtaḥ svāśraye svatantraḥ paratantro vā pittaśleṣmāśraye sparśopalabhyaḥ piṇḍitatvādamūrto'pi mūrtatāmivopagato granthirūpeṇāvatiṣṭhamāno gulmasaṃjñāṃ labhate।
tasya pañca sthānāni bastirnābhiḥ pārśve hṛdayaṃ ca।
athāsya pūrvarūpāṇi sadanamagniśarīrayoraruciḥ sauhityāsahiṣṇutā kukṣiśūlamādhmānamudgiraṇaṃ bahuśo vidagdhe'nne chardirāṭopo malasya prādurbhāvo'pravṛttiśca॥
asa11.37
tatra vātāt sūcyeva ca śaṅkuneva ca vyadho manyāśiraḥśaṅkhaśūlajvarāṅgamardaplīhāṭopāntrakūjodāvartocchvāsoparodhamukhaśoṣastabdhagātratāḥ vāyukāleṣūpadravavṛddhirviṣamāgnitā kṛṣṇāruṇaparuṣatvaṅnakhāditvaṃ gulmaścāsya calatvādvāyoraniyatasthānasaṃsthānodayapralayālpamahārujaḥ pipīlikāparigata iva todasphuraṇabahulo vistāarayatīva svadeśe carma kadācit kadācitsaṅkocayatīva harṣayati romāṇi vedanātipravṛttau tu sarvasminnapi dehe prāyo bastyāśrayaśca bhavati॥
asa11.38
pittāddāho dhūmako'mlakastṛṣṇā jvaraḥ svedo viḍbhedo mūrcchā śītopaśayatā haritahāridratvagāditvaṃ gulmaścāsya taptāyaḥpiṇḍa iva tamavakāśaṃ dahati dūyate dhūmāyata ūṣmāyate śithila iva vraṇa ivāsparśasaho nirlomā prāyo nābhyāśrayaśca॥
asa11.39
kaphāt staimityamarocakāvipākau hṛdayopalepaḥ śītajvarastṛptiḥ sadanaṃ kāso hṛllāsaḥ pīnasonidrālasyaṃ nakhādiśuklatā gulmaśca suptasthiragurukaṭhino'vagāḍho'lparuk prāyo hṛtpārśvāśrayaśca।
saṃsṛṣṭaliṅgaḥ saṃsargāt।
sa trividhaḥ।
sarvaliṅganicaye nicayagulmaḥ so'sādhyaḥ॥
asa11.40
raktagulmastu garbhakoṣṭhārtavāgamanavaiśeṣyāt pāratantryādavaiśāradyādupacārānurodhācca striyā eva bhavati॥
asa11.41
tatra yadāsāvṛtumatī navaprasūtā yonirogiṇī vā vātalānyāseveta tadāsyā vāyuḥ prakupito yonyā mukhamanupraviśyārtavamaparuṇaddhi।
taduparudhyamānaṃ māse māse kukṣimabhinirvartayati garbhaliṅgāni ca hṛllāsatandrāṅgasādadauhṛdastanyadarśanādīni।
vāyusaṃsargāt punaḥ pittaikaprakopatayā ca vātapittagulmarūpāṇi kramācchūlastambhadāhātīsārādīni garbhāśaye ca sutarāṃ śūlaṃ tayā yonyā daurgandhyamāsrāvaṃ ca karoti।
gulmaśca na garbha ivāṅgaiḥ piṇḍita iva tu cireṇa saśūlaṃ spandate।
gulma eva varddhate na kukṣiḥ॥
asa11.42
svadoṣādhiṣṭhānaśca sarvo bhavati gulmaḥ।
tasmācccireṇa naiva vā pākameti।
bhṛśaduṣṭaraktāśrayattvāttu vidradhiḥ śīghrapāko bhavatīti।
bhavati cātra॥
asa11.43
gulme'ntarāśraye bastikukṣihṛtplīhavedanāḥ।
agnivarṇabalabhraṃśo vegānāṃ cāpravartanam॥
asa11.44
ato viparyayo bāhye koṣṭhāṅgeṣu tu nātiruk।
vaivarṇyamavakāśasya bahirunnatatādhikam॥
asa11.45
sāṭopamatyugrarujamādhmānamudare bhṛśam।
ūrdhvādhovātarodhena tamānāhaṃ pracakṣate॥
asa11.46
ghano'ṣṭhīlopamo granthiraṣṭhīlordhvaṃ samunnataḥ।
ānāhaliṅgastiryak tu pratyaṣṭhīlā tadākṛtiḥ॥
asa11.47
pakvāśayāt gudopasthaṃ vāyustīvrarujaścaran।
tūnī pratūnī tu bhavetsa evāto viparyaye॥
iti ekādaśo'dhyāyaḥ॥
atha dvādaśo'dhyāyaḥ।
asa12.1
athāta udaranidānaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa12.2
rogāḥ sarve'pi mande'gnau sutarāmudarāṇi tu।
ajīrṇānmalinaiścānnairjāyante malasañcayāt॥
asa12.3
ūrdhvādho dhātavo rudhvā vāhinīrambuvāhinīḥ।
prāṇāgnyapānān sandūṣya kuryustvaṅmāṃsasandhigāḥ॥
asa12.4
ādhmāpya kukṣimudaram aṣṭadhā tacca bhidyate॥
asa12.5
pṛthagdoṣaiḥ samastaiśca plīhabaddhakṣatodakaiḥ।
tenārtāḥ śuṣkatālvoṣṭhāḥ śūnapādakarodarāḥ॥
asa12.6
naṣṭaceṣṭābalāhārāḥ kṛśāḥ pradhmātakukṣayaḥ।
syuḥ pretarūpāḥ puruṣā bhāvinastasya lakṣaṇam॥
asa12.7
kṣunnāśo'nnaṃ cirātsarvaṃ savidāhaṃ ca pacyate।
jīrṇājīrṇaṃ na jānāti sauhityaṃ sahate na ca॥
asa12.8
kṣīyate balataḥ śaśvacchvasityalpe'pi ceṣṭite।
vṛddhirviśo'pravṛttiśca kiñcicchophaśca pādayoḥ॥
asa12.9
rugbastisandhau tatatā laghvalpābhojanairapi।
rājījanma valīnāśo jaṭhare jaṭhareṣu tu॥
asa12.10
sarveṣu tandrā sadanaṃ malasaṅgo'lpavahnitā।
dāhaḥ śvayathurādhmānamante salilasambhavaḥ॥
asa12.11
sarvaṃ tvatoyamaruṇamaśophaṃ nātibhārikam।
gavākṣitaṃ sirājālaḥ sadā guḍuguḍāyate॥
asa12.12
nābhimantraṃ ca viṣṭabhya vegaṃ kṛtvā praṇaśyati।
māruto hṛtkaṭīnābhipāyuvaṅkṣaṇavedanaḥ॥
asa12.13
saśabdo niścaredvāyurviḍ baddhā mūtrmalpakam।
nātimando'nalo laulyaṃ na ca syādvirasaṃ mukham॥
asa12.14
tatra vātodare śophaḥ pāṇipānmuṣkasandhiṣu।
kukṣipārśvodarakaṭīpṛṣṭharuk parvabhedanam॥
asa12.15
śuṣkakāso'ṅgamardo'dhogurutā malasaṅgrahaḥ।
śyāvāruṇatvagāditvamakasmāddhrāsavṛddhimat॥
asa12.16
satodabhedamudaraṃ tanukṛṣṇasirātatam।
ādhmātadṛtivacchabdamāhaṃtaṃ prakaroti ca॥
asa12.17
vāyuścātra sarukśabdo vicaretsarvatogatiḥ।
pittodare jvaro mūrcchā dāhastṛṭ kaṭukāsyatā॥
asa12.18
bhramo'tisāraḥ pītatvaṃ tvagādāvudaraṃ harit।
pītatāmrasirānaddhaṃ sasvedaṃ soṣma dahyate॥
asa12.19
dhūmāyati mṛdusparśaṃ kṣiprapākaṃ pradūyate।
śleṣmodare'ṅgasadanaṃ svāpaḥ śvayathugauravam॥
asa12.20
nidrotkleśāruciśvāsakāsaśuklatvagāditā।
udaraṃ stimitaṃ snigdhaṃ śuklarājītataṃ mahat॥
asa12.21
cirābhivṛddhi kaṭhinaṃ śītasparśaṃ guru sthiram।
tridoṣakopanaistaistaiḥstrīdattaiśca rajomalaiḥ॥
asa12.22
garadūṣīviṣādyaiśca saraktāḥ sañcitā malāḥ।
koṣṭhaṃ prāpya vikurvāṇāḥ śophamūrcchābhramānvitam॥
asa12.23
kuryustriliṅgamudaraṃ śīghrapākaṃ sudāruṇam।
bādhate tacca sutarāṃ śītavātābhradarśane॥
asa12.24
atyāśitasya saṅkṣobhādyānayānādiceṣṭitaiḥ।
ativyavāyabhārādhvagamanavyādhikarśanaiḥ॥
asa12.25
vāmapārśvāśritaḥ plīhā cyutaḥ sthānādvivarddhate।
śoṇitaṃ vā rasādibhyo vivṛddhaṃ taṃ vivarddhayet॥
asa12.26
so'ṣṭhīlevātikaṭhinaḥ pronnataḥ kūrmapṛṣṭhavat।
krameṇa vardhamānaśca kukṣāvudaramāvahet॥
asa12.27
śvāsakāsapipāsāsyavairasyādhmānarugjvaraiḥ।
pāṇḍutvamūrcchācchardībhirdāhamohaiśca saṃyutam॥
asa12.28
aruṇābhaṃ vivarṇaṃ vā nīlahāridrarājimat।
udāvartarujānāhairmohatṛḍdahanajvaraiḥ॥
asa12.29
gauravārucikāṭhinyairvidyāttatra malān kramāt।
plīhavaddakṣiṇāt pārśvāt kuryādyakṛdapi cyutam॥
asa12.30
pakṣmavālaiḥ sahānnena bhuktairbaddhāyane gude।
durnāmabhirudāvartairannairvāntropalepibhiḥ॥
asa12.31
varcaḥ pittakaphān rudhvā karoti kupito'nilaḥ।
apāno jaṭharaṃ tena syurdāhajvaratṛṭkṣavāḥ॥
asa12.32
kāsaśvāsorusadanaṃ śirohṛnnābhipāyuruk malasaṅgo'rucicchardirudaraṃ mūḍhamārutam॥
asa12.33
sthiraṃ nīlāruṇasirārājīnaddhamarāji vā।
nābherupari ca prāyo gopucchākṛti jāyate॥
asa12.34
asthyādiśalyaiḥ sānnaiśca bhuktairatyaśanena vā।
bhidyate pacyate cāntraṃ tacchidraiśca sravan bahiḥ॥
asa12.35
āma eva gudādeti tatolpālpaṃ saviḍrasaḥ।
tulyaḥ kuṇapagandhena picchilaḥ pītalohitaḥ॥
asa12.36
śeṣaścāpūrya jaṭharaṃ jaṭharaṃ ghoramāvahet।
vardhate tadadhonābherāśu caiti jalātmatām॥
asa12.37
udriktadoṣarūpaṃ ca vyāptaṃ ca śvāsatṛṭbhramaiḥ।
chidrodaramidaṃ prāhuḥ parisrāvīti cāpare॥
asa12.38
pravṛttasnehapānādeḥ sahasāmāmbupāyinaḥ।
atyambupānānmandāgreḥ kṣīṇasyātikṛśasya vā॥
asa12.39
rudhvāmbumārgānanilaḥ kaphaśca jalamūrcchitaḥ।
varddhayetāṃ tadevāmbu tatsthānādudarāśritau॥
asa12.40
tataḥ syādudaraṃ tṛṣṇāgudasrutirujānvitam।
kāsaśvāsāruciyutaṃ nāvaṇasirātatam॥
asa12.41
toyapūrṇadṛtisparśaśabdaprakṣobhavepathu।
dakodaraṃ mahat snigdhaṃ sthiramāvṛttanābhi tat॥
asa12.42
upekṣayā ca sarveṣu doṣāḥ svasthānataścyutāḥ।
pākāddravā dravīkuryuḥ sandhisrotomukhānyapi॥
asa12.43
svedaśca bāhyasrotassu vihatastiryagāsthitaḥ।
tadevodakamāpyāyya picchāṃ kuryāttadā bhavet॥
asa12.44
gurūdaraṃ sthiraṃ vṛttamāhataṃ ca na śabdavat।
mṛdu vyapetarājīkaṃ nābhyāṃ spṛṣṭaṃ ca sarpati॥
asa12.45
tadanūdakajanmāsmin kukṣivṛddhistato'dhikam।
sirāntarddhānamudakajaṭharoktaṃ ca lakṣaṇam॥
asa12.46
vātapittakaphaplīhasannipātadakodaram।
kṛcchraṃ yathottaraṃ pakṣāt paraṃ prāyo'pare hataḥ॥
asa12.47
sarvaṃ ca jātasalilaṃ riṣṭhoktopadravānvitam।
janmanaivodaraṃ sarvaṃ prāyaḥ kṛcchratamaṃ matam॥
asa12.48
balinastadajātāmbu yatnasādhyaṃ navotthitam॥
iti dvādaśo'dhyāyaḥ॥
atha trayodaśo'dhyāyaḥ।
asa13.1
athātaḥ pāṇḍuśophavisarpanidānaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa13.2
pittapradhānāḥ kupitā yathoktaiḥ kopanairmalāḥ।
tatrānilena balinā kṣiptaṃ pittaṃ hṛdi sthitam॥
asa13.3
dhamanīlena samprāpya vyāpnuvatsakalāṃ tanum।
śleṣmatvagraktamāṃsāni pradūṣyāntaramāśritam॥
asa13.4
tvaṅmāṃsayostat kurute tvaci varṇānpṛthagvidhān।
pāṇḍuhāridraharitān pāṇḍutvaṃ teṣu cādhikam॥
asa13.5
yato'taḥ pāṇḍurityuktaḥ sa rogaḥ tena gauravam।
dhātūnāṃ syācca śaithilyamojasaśca guṇakṣayaḥ॥
asa13.6
tato'lparaktamedasko niḥsāraḥ syācchlathendriyaḥ।
mṛdyamānairivāṅgairnā dravatā hṛdayena ca॥
asa13.7
śūnākṣikūṭavadanaḥ kopanaḥ ṣṭhīvanolpavāk।
annadviṭśiśiradveṣī śīrṇaromā hatānalaḥ॥
asa13.8
sannasakthī jvarī śvāsī karṇakṣveḍī śramī bhramī।
sa pañcadhā pṛthagdoṣaiḥ samastairmṛttikādanāt॥
asa13.9
prāgrūpamasya hṛdayaspandanaṃ rūkṣatā tvaci।
aruciḥ pītamūtratvaṃ svedābhāvo'lpavāhnitā॥
asa13.10
sādaḥ śramo'nilāttatra gātraruktodakampanam।
kṛṣṇarūkṣāruṇasirānakhaviṇmūtranetratā॥
asa13.11
śophānāhāsyavairasyaviṭśoṣāḥ pārśvamūrdharuk।
pittāddharitapītābhasirāditvaṃ jvarastamaḥ॥
asa13.12
tṛṭsvedamūrcchā śītecchā daurgandhyaṃ kaṭuvaktratā।
varcobhedo'mlako dāhaḥ kaphācchuklasirāditā॥
asa13.13
tandrā lavaṇavaktratvaṃ romaharṣaḥ svarakṣayaḥ।
kāsaśchardiśca nicayānmiśraliṅgo'tidussahaḥ॥
asa13.14
mṛt kaṣāyānilaṃ pittamūṣarā madhurā kapham।
dūṣayitvā rasādīṃśca raukṣyādbhuktaṃ virūkṣya ca॥
asa13.15
srotāṃsyapakvaivāpūrya kuryādrudhvā ca pūrvavat।
pāṇḍurogaṃ tataḥ śūnanābhipādāsyamehanaḥ॥
asa13.16
purīṣaṃ kṛmivanmuñcedbhinnaṃ sāsṛkkaphaṃ naraḥ।
yaḥ pāṇḍurogī seveta pittalaṃ tasya kāmalām॥
asa13.17
koṣṭhaśākhāśrayaṃ pittaṃ dagdhvāsṛṅmāṃsamāvahet।
hāridranetramūtratvaṅnakhavaktraśakṛttayā॥
asa13.18
dāhāvipākatṛṣṇāvān bhekābho durbalendriyaḥ।
bhavet pittolbaṇasyāsau pāṇḍurogādṛte'pi ca॥
asa13.19
upekṣayā ca śophāḍhyā sā kṛchrā kumbhakāmalā।
haritaśyāvapītatvaṃ pāṇḍuroge yadā bhavet॥
asa13.20
vātapittādbhramastṛṣṇā strīṣvaharṣo mṛdujvaraḥ।
tandrābalānalabhraṃśo loḍharaṃ taṃ halīmakam॥
asa13.21
alasaṃ ceti śaṃsanti teṣāṃ pūrvamupadravāḥ।
śophapradhānāḥ kathitāḥ sa evāto nigadyate॥
asa13.22
pittaraktakaphān vāyurduṣṭo duṣṭān bahiḥsirāḥ।
nītvā ruddhagatistairhi kuryāt tvaṅmāṃsasaṃśrayam॥
asa13.23
utsedhaṃ saṃhataṃ śophaṃ tamāhurnicayādataḥ।
sarvam hetuviśeṣaistu rūpabhedānnavātmakam॥
asa13.24
doṣaiḥ pṛthagdvayaiḥ sarvairabhighātādviṣādapi।
dvidhā vā nijamāgantuṃ sarvāṅgaikāṅgajaṃ ca tam॥
asa13.25
pṛthūnnatagrathitatāviśeṣaiśca tridhā viduḥ।
sāmānyahetuḥ śophānāṃ doṣajānāṃ viśeṣataḥ॥
asa13.26
vyādhikarmopavāsādikṣīṇasya bhajato drutam।
atimātramathānyasya gurvamlasnigdhaśītalam।
lavaṇakṣāratīkṣṇoṣṇaśākāmbusvapnajāgaram॥
asa13.27
mṛdgrāmyamāṃsavallūramajīrṇaśramamaithunam।
padātermārgagamanaṃ yānena kṣobhiṇāpi vā॥
asa13.28
śvāsakāsātisārārśojaṭharapradarajvarāḥ।
viṣūcyalasakacchardigarbhavīsarpapāṇḍavaḥ॥
asa13.29
anye ca mithyopakrāntāstairdoṣā vakṣasi sthitāḥ।
ūrdhvaṃ śophamadho bastau madhye kurvanti madhyagāḥ॥
asa13.30
sarvāṅgāḥ sarvagataṃ pratyaṅgeṣu tadāśrayāḥ।
tatpūrvarūpaṃ davathuḥ sirāyāmo'ṅgagauravam॥
asa13.31
vātācchophaścalo rūkṣaḥ khararomāruṇāsitaḥ।
saṅkocaspandaharṣārtitodabhedaprasuptimān॥
asa13.32
kṣiprotthānaśamaḥ śīghramunnamet pīḍitastanuḥ।
snigdhoṣṇamardanaiḥ śāmyedrātrāvalpo divā mahān॥
asa13.33
tvakca sarṣapalipteva tasmiṃścimicimāyate।
pītaraktāsitābhāsaḥ pittādātāmraromakṛt॥
asa13.34
śīghrānusārapraśamo madhye prāgjāyate tanoḥ।
satṛḍdāhajvarasvedadavakledamadabhramaḥ॥
asa13.35
śītābhilāṣī viḍbhedī gandhī sparśāsaho mṛduḥ।
kaṇḍūmān pāṇḍuromatvakkaṭhinaḥ śītalo guruḥ॥
asa13.36
snigdhaḥ ślakṣṇaḥ sthira styāno nidrācchardyagnisādakṛt।
ākrānto nonnamet kṛcchraśamajanmā niśābalaḥ॥
asa13.37
sravennāsṛk cirāt picchāṃ kuśaśastrādivikṣataḥ।
sparśoṣṇakāṅkṣī ca kaphādyathāsvaṃ dvandvajāstrayaḥ॥
asa13.38
saṅkarāddhetuliṅgānāṃ nicayānnicayātmakaḥ।
abhighātena śastrādicchedabhedakṣatādibhiḥ॥
asa13.39
himānilodadhyanilairbhallātakapikacchujaiḥ।
rasaiśśūkaiścasaṃsparśācchravayathuḥ syādvisarpavān॥
asa13.40
bhṛśoṣmā lohitābhāsaḥ prāyaśaḥ pittalakṣaṇaḥ॥
asa13.41
viṣajaḥ saviṣaprāṇiparisarpaṇamūtraṇāt।
daṃṣṭrādantanakhāpātādaviṣaprāṇināmapi॥
asa13.42
viṇmūtraśukropahatamalavadvastrasaṅkarāt।
viṣavṛkṣānilasparśādgarayogāvacūrṇanāt॥
asa13.43
mṛduścalo'valambī ca śīghradāharujākaraḥ।
navo'nupadravaḥ śophaḥ sādhyo'sādhyaḥ pureritaḥ॥
asa13.44
syādvisarpo'bhighātāntairdoṣairdūṣyaiśca śophavat।
tryadhiṣṭhānaṃ ca taṃ prāhurbāhyāntarubhayāśrayāt॥
asa13.45
yathottaraṃ ca duḥsādhyāstatra doṣā yathāyatham।
prakopaṇaiḥ prakupitā viśeṣeṇa vidāhibhiḥ॥
asa13.46
dehe śīghraṃ visarpanti te'ntarantaḥsthitā bahiḥ।
bahiḥsthā dvitaye dvisthāḥ vidyāttatrāntarāśrayam॥
asa13.47
marmopatāpātsammohādayanānāṃ vighaṭṭanāt।
tṛṣṇātiyogādvegānāṃ viṣamaṃ ca pravartanāt॥
asa13.48
āśu cāgnibalabhraṃśādato bāhyaṃ viparyayāt।
tatra vātāt parīsarpo vātajvarasamavyathaḥ॥
asa13.49
śophasphuraṇanistodabhedāyāmārtiharṣavān।
pittāddrutagatiḥ pittajvaraliṅgo'tilohitaḥ॥
asa13.50
kaphātkaṇḍūyutaḥ snigdhaḥ kaphajvarasamānaruk।
svadoṣaliṅgaiścīyante sarve sphoṭairupekṣitāḥ॥
asa13.51
te pakvabhinnāḥ svaṃ svaṃ ca bibhrati vraṇalakṣaṇam।
vātapittājjvaracchardimūrchātīsāratṛḍbhramaiḥ॥
asa13.52
astibhedāgnisadanatamakārocakairyutaḥ।
karoti sarvamaṅgaṃ ca dīptāṅgārāvakīrṇavat॥
asa13.53
yaṃ yaṃ deśaṃ visarpaśca visarpati bhavetsa saḥ।
śāntāṅgārāsito nīlo rakto vāśu ca cīyate॥
asa13.54
agnidagdha iva sphoṭaiḥ śīghragatvāddrutañca saḥ।
marmānusārī vīsarpaḥ syādvāto'tibalastataḥ॥
asa13.55
vyathetāṅgaṃ haretsaṃjñāṃ nidrāṃ ca śvāsamīrayet।
hidhmāṃ ca sa gato'vasthāmīdṛśīṃ labhate na nā॥
asa13.56
kvaciccharmāratigrasto bhūmiśayyāsanādiṣu।
ceṣṭamānastataḥ kliṣṭo manodehaśramodbhavām॥
asa13.57
duṣprabodho'śnute nidrāṃ so'gnivīsarpa ucyate॥
asa13.58
kaphena ruddhaḥ pavano bhitvā taṃ bahudhā kapham।
raktaṃ vā vṛddharaktasya tvaksirāsnāvamāṃsagam॥
asa13.59
dūṣayitvā ca dīrghāṇuvṛttasthūlakharātmanām।
granthīnāṃ kurute mālāṃ raktānāṃ tīvrarugjvarām॥
asa13.60
śvāsakāsātisārāsyaśoṣahidhmāvamibhramaiḥ।
mohavaivarṇyamūrcchāṅgabhaṅgāgnisadanairyutām॥
asa13.61
ityayaṃ granthivīsarpaḥ kaphamārutakopajaḥ॥
asa13.62
kaphapittāt jvaraḥ stambho tandrānidrāśirorujaḥ।
aṅgāvasādavikṣepapralāpārocakabhramāḥ॥
asa13.63
mūrchāgnihānirbhedo'sthnāṃ pipāsendriyagauravam।
āmopaveśanaṃ lepaḥ srotasāṃ sa ca sarpati॥
asa13.64
prāyeṇāmāśaye gṛhṇannekadeśañca nātiruk।
piṭakairavakīrṇo'tipītalohitapāṇḍuraiḥ॥
asa13.65
mecakābho'sitaḥsnigdho malinaḥśophavān guruḥ।
gambhīrapākaḥ prājyoṣmā spṛṣṭaḥ klinno'vadīryāte॥
asa13.66
paṅkavacchīrṇamāṃsaśca spaṣṭasnāyusirāgaṇaḥ।
śavagandhī ca vīsarpaḥ kardamākhyamuśanti tam॥
asa13.67
sarvajo lakṣaṇaiḥ sarvaiḥ sarvadhātvabhidarpaṇaḥ।
bāhyahetoḥ kṣatāt kruddhaḥ saraktaṃ pittamīrayan॥
asa13.68
visarpaṃ mārutaḥ kuryāt kulatthasadṛśaiścitam।
sphoṭaiḥ śophajvararujādāhāḍhyaṃ śyāvalohitam॥
asa13.69
asādhyau kṣatasarvotthau sarve cākrāntamarmakāḥ॥
asa13.70
śīrṇasnāyusirāmāṃsāḥ praklinnāḥ śavagandhayaḥ॥
iti trayodaśo'dhyāyaḥ॥
atha caturdaśo'dhyāyaḥ।
asa14.1
athātaḥ kuṣṭhaśvitrakṛminidānaṃ nāmādhyāyaṃ vyākhyāsyāmaḥ।
iti ha smāhurātreyādayo maharṣayaḥ॥
asa14.2
mithyāhāravihāreṇa viśeṣeṇa virodhinā।
sādhunindāvadhānyasvaharaṇādyaiśca sevitaiḥ॥
asa14.3
pāpmabhiḥ karmabhiḥ sadyaḥ prāktanairveritā malāḥ।
sirāḥ prapadya tiryaggāstvaglasīkāsṛgāmiṣam॥
asa14.4
dūṣayantaḥ ślathīkṛtya niścarantastato bahiḥ।
tvacaḥ kurvanti vaivarṇyaṃ duṣṭāḥ kuṣṭhamuśanti tat॥
asa14.5
kālenopekṣitaṃ yasmāt sarvaṃ kuṣṇāti tadvapuḥ।
prapadya dhātūnvyāpyāntaḥ sarvānsaṅkledyacāvahet॥
asa14.6
sasvedakledasaṅkothān kṛmīn sūkṣmān sudāruṇān।
lomatvaksnāyudhamanītaruṇāsthīni yaiḥ kramāt॥
asa14.7
bhakṣayet śvitramasmācca kuṣṭhabāhyamudāhṛtam।
kuṣṭhāni saptadhā doṣaiḥ pṛthaṅmiśraiḥ samāgataiḥ॥
asa14.8
sarveṣvapi tridoṣeṣu vyapadeśo'dhikatvataḥ।
vātena kuṣṭhaṃ kāpālaṃ pittādaudumbaraṃ kaphāt॥
asa14.9
maṇḍalākhyaṃ vicarcī ca ṛṣyākhyaṃ vātāpittajam।
carmaikakuṣṭhakiṭibhasidhmālasavipādikāḥ॥
asa14.10
vātaśleṣmodbhavāḥ śleṣmapittāddadruśatāruṣī।
puṇḍarīkaṃ savisphoṭaṃ pāmā carmadalaṃ tathā॥
asa14.11
sarvaiḥ syāt kākaṇaṃ pūrvaṃ trikaṃ dadru sakākaṇam।
puṇḍarīkarṣyajihve ca mahākuṣṭhāni sapta tu॥
asa14.12
atiślakṣṇakharasparśasvedāsvedavivarṇatāḥ।
dāhaḥ kaṇḍūstvaci svāpastodaḥ koṭhonnatiḥśramaḥ॥
asa14.13
vraṇānāmadhikaṃ śūlaṃ śīghnotpattiścirasthitiḥ।
rūḍhānāmapi rūkṣatvaṃ nimitte'lpe'pi kothanam॥
asa14.14
romaharṣo'sṛjaḥ kārṣṇyaṃ kuṣṭhalakṣaṇamagrajam।
kṛṣṇāruṇakapālābhaṃ rūkṣaṃ suptaṃ kharaṃ tanu॥
asa14.15
vistṛtāsamaparyantaṃ hṛṣitairlomabhiścitam।
todāḍhyamalpakaṇḍūkaṃ kāpālaṃ śīghrasarpi ca॥
asa14.16
pakvodumbaratāmratvagromagaurasirācitam।
bahalaṃ bahulakledaṃ raktaṃ dāharujākaram॥
asa14.17
āśūtthānāvadaraṇakṛmi vidyādudumbaram॥
asa14.18
sthiraṃ styānaṃ guru snigdhaṃ śvetaraktamanāśugam।
anyonyāsaktamutsannaṃ bahukaṇḍūsrutikrimi॥
asa14.19
ślakṣṇapītābhaparyantaṃ maṇḍalaṃ parimaṇḍalam।
sakaṇḍūpiṭakā śyāvā lasīkāḍhyā vicarcikā॥
asa14.20
paruṣaṃ tanuraktāntamantaḥśyāvaṃ samunnatam।
satodadāharukkledaṃ karkaśaiḥ piṭakaiścitam॥
asa14.21
ṛṣyajihvākṛti proktamṛṣyajihvaṃ bahukrimi।
hasticarmakharasparśaṃ camakākhyaṃ mahāśrayam॥
asa14.22
asvedaṃ matsyaśakalasannibhaṃ kiṭibhaṃ punaḥ।
rūkṣaṃ kiṇakharasparśaṃ kaṇḍūmat paruṣāsitam॥
asa14.23
sidhma rūkṣaṃ bahiḥsnigdhamantarghṛṣṭaṃ rajaḥ kiret।
ślakṣṇasparśaṃ tanuśvetatāmraṃ daugdhikapuṣpavat॥
asa14.24
prāyeṇa cordhvakāye syādgaṇḍaiḥ kaṇḍūyutaiścitam।
raktairalasakaṃ pāṇipādadāryo vipādikāḥ॥
asa14.25
tīvrārtyo mandakaṇḍvaśca sarāgapiṭakācitāḥ।
dīrghapratānā dūrvāvadatasīkusumacchaviḥ॥
asa14.26
utsannamaṇḍalā dadruḥ kaṇḍūmatyanuṣaṅgiṇī।
sthūlamūlaṃ sadāhārti raktaśyāvaṃ bahuvraṇam॥
asa14.27
śatāruḥ kledajantvāḍhyaṃ prāyaśaḥ parvajanma ca।
raktāntamantarāpāṇḍukaṇḍudāharujānvitam॥
asa14.28
sotsedhamācitaṃ raktaiḥ padmapatramivāṃśubhiḥ।
ghanabhūrilasīkāsṛkprāyamāśu vibhedi ca॥
asa14.29
puṇḍarīkam tanutvagbhiścitaṃ sphoṭaiḥ sitāruṇaiḥ।
visphoṭaṃ piṭakāḥ pāmākaṇḍūkledarujādhikāḥ॥
asa14.30
sūkṣmāḥ śyāvāruṇā bahūvyaḥ prāyaḥ sphikpāṇikūrpare।
sasphoṭamasparśasahaṃ kaṇḍūṣātodadāhavat॥
asa14.31
raktaṃ dalaccarmadalaṃ kākaṇaṃ tīvradāharuk।
pūrvaṃ raktaṃ ca kṛṣṇaṃ ca kākaṇantīphalopamam॥
asa14.32
kuṣṭhaliṅgairyutaṃ sarvairnaikavarṇaṃ tato bhavet।
doṣabhedīyavihitairādiśelliṅgakarmabhiḥ॥
asa14.33
kuṣṭheṣu doṣolbaṇatāṃ sarvadoṣolbaṇaṃ tyajet।
riṣṭhoktaṃ yacca yaccāsthimajjaśukrasamāśrayam॥
asa14.34
yāpyaṃ medogataṃ kṛcchraṃ pittadvandvāsramāṃsagam।
akṛcchraṃ kaphavātāḍhyaṃ tvaksthamekamalaṃ ca yat॥
asa14.35
tatra tvaci sthite kuṣṭhe todavaivarṇyarūkṣatāḥ।
svedasvāpaśvayathavaḥ śoṇite piśite punaḥ॥
asa14.36
pāṇipādāśritāḥ sphoṭāḥ kledaḥ sandhiṣu cādhikam।
kauṇyaṃ gatikṣayo'ṅgānāṃ dalanaṃ syācca medasi॥
asa14.37
nāsābhaṅgo'sthimajjasthe netrarāgaḥ svarakṣayaḥ।
kṣate ca kṛmayaḥ śukre svadārāpatyabādhanam॥
asa14.38
yathāpūrvaṃ ca sarvāṇi syurliṅgānyasṛgādiṣu।
kuṣṭhaikasambhavaṃ śvitraṃ kilāsaṃ cāruṇaṃ ca tat॥
asa14.39
nirdiṣṭamaparisrāvi tridhātūdbhavasaṃśrayam॥
asa14.40
vātādrūkṣāruṇaṃ pittāttāmraṃ kamalapatravat।
sadāhaṃ romavidhvaṃsi kaphācchvetaṃ ghanaṃ guru॥
asa14.41
sakaṇḍu ca kramādraktamāṃsamedassu cādiśet।
varṇenaivedṛgubhayaṃ kṛcchraṃ taccottarottaram॥
asa14.42
aśuklaromābahulamasaṃsṛṣṭaṃ mitho navam।
anagnidagdhajaṃ sādhyaṃ śvitraṃ varjyamato'nyathā॥
asa14.43
guhyapāṇitalauṣṭheṣu jātamapyacirantanam।
sparśaikāhāraśayyādisevanāt prāyaśo gadāḥ॥
asa14.44
sarve sañcāriṇo netratvagvikārā viśeṣataḥ।
kṛmayastu dvidhā proktā bāhyābhyantarabhedataḥ॥
asa14.45
bahirmalakaphāsṛgviḍjanmabhedāccaturvidhāḥ।
nāmato viṃśatividhā bāhyāstatrāmṛjodbhavāḥ॥
asa14.46
tilapramāṇasaṃsthānavarṇāḥ keśāmbarāśrayāḥ।
bahupādāśca sūkṣmāśca yūkā likṣāśca nāmataḥ॥
asa14.47
dvidhā te koṭhapiṭakākaṇḍūgaṇḍān prakurvate।
kuṣṭhaikahetavo'ntarjāḥ śleṣmajāsteṣu cādhikam॥
asa14.48
madhurānnaguḍakṣīradadhisaktunavodanaiḥ।
śakṛjjā bahuviḍdhānyaparṇaśākaukulādibhiḥ॥
asa14.49
kaphādāmāśaye jātā vṛddhāḥ sarpanti sarvataḥ।
pṛthuvraddhnanibhāḥ kecit kecit gaṇḍūpadopamāḥ॥
asa14.50
rūḍhadhānyāṅkurākārāstanudīrghāstathāṇavaḥ।
śvetāstāmrāvabhāsāśca nāmataḥ saptadhā tu te॥
asa14.51
antrādā udarāveṣṭā hṛdayādā mahāruhāḥ।
curavo darbhakusumāḥ sugandhāste tu kurvate॥
asa14.52
hṛllāsamāsyasravaṇamavipākamarocakam।
mūrchācchardijvarānāhakārśyakṣavathupīnasān॥
asa14.53
raktavāhisirāsthānā raktajā jantavo'ṇavaḥ।
apādā vṛttatāmrāśca saukṣmyāt kecidadarśanāḥ॥
asa14.54
keśādā lomavidhvaṃsā lomadvīpā udumbarāḥ।
ṣaṭ te kuṣṭhaikakarmāṇaḥ sahasaurasamātaraḥ॥
asa14.55
pakvāśaye purīṣotthā jāyante'dhovisarpiṇaḥ।
vṛddhāste syurbhaveyuśca te yadāmāśayonmukhāḥ॥
asa14.56
tadāsyodgāraniśvāsā viḍgandhānuvidhāyinaḥ।
pṛthuvṛttatanusthūlāḥ śyāvapītasitāsitāḥ॥
asa14.57
te pañca nāmnā kṛmayaḥ kakerukamakerukāḥ।
sausurādāḥ salūnākhyā lelihā janayanti ca॥
asa14.58
viḍbhedaśūlaviṣṭambhakārśyapāruṣyapāṇḍutāḥ।
romaharṣāgnisadanagudakaṇḍūrvinirgamāt॥
iti caturdaśo'dhyāyḥ॥
atha pañcadaśo'dhyāyaḥ।
asa15.1
athāto vātavyādhinidānaṃ vyākhyāsyāmaḥ।
iti ha smāhurātreyādayo maharṣayaḥ॥
asa15.2
sarvārthānarthakaraṇe viśvasyāsyaikakāraṇam।
aduṣṭaduṣṭaḥ pavanaḥ śarīrasya viśeṣataḥ॥
asa15.3
sa viśvakarmā viśvātmā viśvarūpaḥ prajāpatiḥ।
sraṣṭā dhātā vibhurviṣṇuḥ saṃhartā mṛtyurantakaḥ॥
asa15.4
tadaduṣṭau prayatnena yatitavyamataḥ sadā।
tasyoktaṃ doṣavijñāne karma prākṛtavaikṛtam॥
asa15.5
samāsādvyāsato doṣabhedīye nāma dhāma ca।
pratyekaṃ pañcadhā cāro vyāpāraśceha vaikṛtam॥
asa15.6
tasyocyate vibhāgena sanidānaṃ salakṣaṇam।
asaṅkhyamapi saṅkhyāyai yadaśītyā pureritam॥
asa15.7
dhātukṣayakarairvāyuḥ kupyatyatiniṣovitaiḥ।
caran srotaḥsu rikteṣu bhṛśaṃ tānyeva pūrayan॥
asa15.8
tebhyo'nyadoṣapūrṇebhyaḥ prāpya vāvaraṇaṃ balī।
tatra pakvāśayaṃ kruddhaḥ śūlānāhāntrakujanam॥
asa15.9
malarodhāśmavardhmārśastrikapṛṣṭhakaṭīgraham।
karotyadharakāye ca tāṃstān kṛcchrānupadravān॥
asa15.10
āmāśaye tṛḍvamathuśvāsakāsaviṣūcikāḥ।
kaṇṭhoparodhamudgārān vyādhīnūrdhvaṃ ca nābhitaḥ॥
asa15.11
śrotrādiṣvindriyavadhaṃ tvaci sphuṭanarūkṣate।
rakte tīvrāṃ rujāṃ svāpaṃ tāpaṃ rāgaṃ vivarṇatām॥
asa15.12
aruṃṣyannasya viṣṭambhamaruciṃ kṛśatāṃ bhramam।
māṃsamedogato granthīṃstodāḍhyān karkaśān bhramam॥
asa15.13
gurvaṅgaṃ cātiruk stabdhaṃ muṣṭidaṇḍahatopamam।
asthisthaḥ sakthisandhyasthiśūlaṃ tīvraṃ balakṣayam॥
asa15.14
majjastho'sthiṣu sauṣiryamasvapnaṃ santataṃ rujam।
śukrasya śīghramutsargaṃ saṅgaṃ vikṛtimeva vā॥
asa15.15
tadvadgarbhasya śukrasthaḥ sirāsvādhmānariktate।
tatsthaḥ snāvasthitaḥ kuryātgṛdhrasyāyāmakubjatāḥ॥
asa15.16
vātapūrṇadṛtisparśaṃ śophaṃ sandhigato'nilaḥ।
prasāraṇākuñcanayoḥ pravṛttiṃ ca savedanām॥
asa15.17
sarvāṅgasaṃśrayastodabhedasphuraṇabhañjanam।
stambhanākṣepaṇasvāpasandhyākuñcanakampanam॥
asa15.18
yadā tu dhamanīḥ sarvāḥ kruddho'bhyeti muhurmuhuḥ।
tadāṅgamākṣipatyeṣa vyādhirākṣepakaḥ smṛtaḥ॥
asa15.19
adhaḥpratihato vāyurvrajannūrdhvaṃ hṛdāśritāḥ।
nāḍīḥ praviśya hṛdayaṃ śiraḥ śaṅkhau ca pīḍayan॥
asa15.20
ākṣipet parito gātraṃ dhanurvaccāsya nāmayet।
kṛcchrāducchvasiti stabdhasrastamīlitadṛk tataḥ॥
asa15.21
kapota iva kūjecca nissaṃjñaḥ so'patantrakaḥ॥
asa15.22
sa eva cāpatānākhyo mukte tu marutā hṛdi।
aśnuvīta muhuḥ svāsthyaṃ muhurasvāsthyamāvṛte॥
asa15.23
garbhapātasamutpannaḥ śoṇitātisravotthitaḥ।
abhighātasamutthaśca duścikitsyatamo hi saḥ॥
asa15.24
manye saṃstabhya vāto'ntarāyacchan dhamanīryadā।
vyāpnoti sakalaṃ dehaṃ jatrurāyamyate tadā॥
asa15.25
antardhanurivāṅgaṃ ca vegaiḥ stambhaṃ ca netrayoḥ।
karoti jṛmbhāṃ daśanaṃ daśanānāṃ kaphodvamam॥
asa15.26
pārśvayorvedanāṃ vākyahanupṛṣṭhaśirograhat।
antarāyāma ityeṣa bāhyāyāmaśca tadvidhaḥ॥
asa15.27
dehasyabahirāyāmāt pṛṣṭhato hriyate śiraḥ।
uraścetkṣipyate tatra kandharā cāvamṛdyate॥
asa15.28
danteṣvāsye ca vaivarṇyaṃ prasvedaḥ stabdhagātratā।
bāhyāyāmaṃ dhanuṣkampaṃ bruvate veginaṃ ca tam॥
asa15.29
vraṇaṃ marmāśritaṃ prāpya samīraṇasamīraṇāt।
vyāyacchanti tanuṃ doṣāḥ sarvāmāpādamastakam॥
asa15.30
tṛṣyataḥ pāṇḍugātrasya vraṇāyāmaḥ sa varjitaḥ।
gate vege bhavet svāsthyaṃ sarveṣvākṣepakeṣu tu॥
asa15.31
jihvātilekhanācchuṣkabhakṣaṇādabhighātataḥ।
kupito hanumūlasthaḥ sraṃsayitvānilo hanū॥
asa15.32
karoti vivṛtāsyatvamathavā saṃvṛtāsyatām।
hanusraṃsaḥ sa tena syāt kṛcchrāccarvaṇabhāṣaṇam॥
asa15.33
vāgvāhinīsirāsaṃstho jihvāṃ stambhayate'nilaḥ।
jihvāstambhaḥ sa tenānnapānavākyeṣvanīśatā॥
asa15.34
śirasā bhārabharaṇādatihāsyaprabhāṣaṇāt।
uttrāsavakrakṣavathukharakārmukakarṣaṇāt॥
asa15.35
viṣamādupadhānācca kaṭhinānāṃ ca carvaṇāt।
vāyurvivṛddhastaistaiśca vātalairūrdhvamāsthitaḥ॥
asa15.36
vakrīkaroti vaktrārdhamuktaṃ hasitamīkṣitam।
tato'sya kampate murdhā vāksaṅgaḥ stabdhanetratā॥
asa15.37
dantacālaḥ svarabhraṃśaḥ śrutihāniḥ kṣavagrahaḥ।
gandhājñānaṃ smṛtermoṣastrāsaḥ suptasya jāyate॥
asa15.38
niṣṭhīvaḥ pārśvato yāyādekasyākṣṇornimīlanam।
jatrorūrdhavaṃ rujāstīvrāḥ śarīrārdhe'dhare'pi vā॥
asa15.39
tamāhurarditaṃ kecidekāyāmamathāpare।
raktamāśritya pavanaḥ kuryānmūrdhadharāḥ sirāḥ॥
asa15.40
rūkṣāḥ savedanāḥ kṛṣṇāḥ so'sādhyaḥ syāt sirāgrahaḥ।
gṛhītvārdhaṃ tanorvāyuḥ sirāḥ snāyūrviśoṣya ca॥
asa15.41
pakṣamanyataraṃ hanti sandhibandhān vimokṣayan।
kṛtsno'rdhakāyastasya syādakarmaṇyo vicetanaḥ॥
asa15.42
ekāṅgarogaṃ taṃ kecidanye pakṣavadhaṃ viduḥ।
sarvāṅgarogaṃ tadvacca sarvakāyāśrite'nile॥
asa15.43
śuddhavātahataḥ pakṣaḥ kṛcchrasādhyatamo mataḥ।
kṛcchrastvanyena saṃsṛṣṭo vivarjyaḥ kṣatahetukaḥ॥
asa15.44
āmabaddhāyanaḥ kuryāt saṃstabhyāṅgaṃ kaphānvitaḥ।
asādhyaṃ hatasarvehaṃ daṇḍavaddaṇḍakaṃ marut॥
asa15.45
aṃsamūlasthito vāyuḥ sirāḥ saṅkocya tatragāḥ।
bāhupraspanditaharaṃ janayatyapavāhukam॥
asa15.46
talaṃ pratyaṅgulīnāṃ yā kaṇḍarā bāhupṛṣṭhataḥ।
bāhuceṣṭāpaharaṇī viśvācī nāma sā smṛtā॥
asa15.47
vāyuḥkaṭyāṃ sthitaḥ sakthnaḥ kaṇḍarāmākṣipedyadā।
tadā khañjo bhavejjantuḥ paṅguḥ sakthnordvayorapi॥
asa15.48
kampate gamanārambhe khañjanniva ca yāti yaḥ।
kalāyakhañjaṃ taṃ vidyānmuktasandhiprabandhanam॥
asa15.49
śītoṣṇadravasaṃśuṣkagurusnigdhairniṣevitaiḥ।
jīrṇājīrṇe tathāyāsasaṅkṣobhasvapnajāgaraiḥ॥
asa15.50
saśleṣmamedaḥpavanamāmamatyarthasañcitam।
abhibhūyetaraṃ doṣamurū cet pratipadyate॥
asa15.51
sakthyāsthanā prapūryāntaḥ śleṣmaṇā stimitena tat।
tadā stabhnāti tenorū stabdhau śītāvacetanau॥
asa15.52
parakīyāviva gurū syātāmatibhṛśavyathau।
dhyānāṅgamardastaimityatandrācchardyarucijvaraiḥ॥
asa15.53
saṃyutaḥ pādasadanakṛcchroddharaṇasuptibhiḥ।
tamūrustambhamityāhurāḍhyavātamathāpare॥
asa15.54
vātaśoṇitajaḥ śopho jānumadhye mahārujaḥ।
jñeyaḥ kroṣṭukaṇīrṣastu sthūlaḥ kroṣṭukaśīrṣavat॥
asa15.55
ruk pāde viṣamanyaste śramādvā jāyate yadā।
vātena gulphamāśritya tamāhurvātakaṇṭakam॥
asa15.56
pārṣṇi pratyaṅgulīnāṃ yā kaṇḍarā mārutārditā।
sakthyutkṣepaṃ nigṛhṇāti gṛdhrasīṃ tāṃ pracakṣate॥
asa15.57
viśvācī gṛddhrasī coktā khallī tīvrarujānvitā।
hṛṣyete caraṇau yasya bhvetāṃ ca prasuptavat॥
asa15.58
pādaharṣaḥ sa vijñeyaḥ kaphamārutakopajaḥ।
pādayoḥ kurute dāhaṃ pittāsṛkasahito'nilaḥ॥
asa15.59
viśeṣataścaṅkramite pādadāhaṃ tamādiśet॥
iti pañcadaśo'dhyāyaḥ॥
atha ṣoḍaśo'dhyāyaḥ।
asa16.1
athāto vātaśoṇitanidānaṃ vyākhyāsyāmaḥ।
iti ha smāhurātreyādayo maharṣayaḥ॥
asa16.2
vidāhyannaṃ viruddhaṃ ca tattaccāsṛkpradūṣaṇam।
bhajatāṃ vidhihīnaṃ ca svapnajāgaramaithunam॥
asa16.3
prāyeṇa sukumāraṇāmacaṅkramaṇaśīlinām।
abhighātādaśuddheśca nṛṇāmasṛji dūṣite॥
asa16.4
vātalaiḥ śītalairvāyurvṛddhaḥ kruddho vimārgagaḥ।
tādṛśenāsṛjā ruddhaḥ prāktadeva pradūṣayet॥
asa16.5
āḍhyarogaṃ khuḍaṃ vātabalāsaṃ vātaśoṇitam।
tadāhurnāmabhistacca pūrvaṃ pādau pradhāvati॥
asa16.6
viśeṣādyānayānādyaiḥ pralambau tasya lakṣaṇam।
bhaviṣyataḥ kuṣṭhasamaṃ tathā sādaḥ ślathāṅgatā॥
asa16.7
jānujaṅghorukaṭyaṃsahastapādāṅgasandhiṣu।
kaṇḍūsphuraṇanistodabhedagauravasuptatāḥ॥
asa16.8
bhūtvā bhūtvā praṇaśyanti muhurāvirbhavanti ca।
pādayormūlamāsthāya kadāciddhastayorapi॥
asa16.9
ākhoriva viṣaṃ kruddhaṃ kṛtsnaṃ dehaṃ pradhāvati।
tvaṅmāṃsāśrayamuttānaṃ tat pūrvaṃ jāyate tataḥ॥
asa16.10
kālāntareṇa gambhīraṃ sarvān dhātūnābhidravat।
kaṇḍvādisaṃyutottāne tvak tāmraśyāvalohitā॥
asa16.11
sāyāmā bhṛśadāhoṣā gambhīre'dhikapūrvaruk।
śvayathurgrathitaḥ pākī sandhyasthimajjasu॥
asa16.12
bhindanniva caratyantarvakrīkuvaśca vegavān।
karoti khañjaṃ paṅguṃ vā śarīre sarvataścaran॥
asa16.13
vāte'dhike'dhikaṃ tatra śūlasphuraṇatodanam।
śophasya raukṣyakṛṣṇatvaśyāvatāvṛddhihānayaḥ॥
asa16.14
dhamanyaṅgulisandhīnāṃ saṅkoco'ṅgagraho'tiruk।
śītadveṣānupaśayau stambhavepathusuptayaḥ॥
asa16.15
rakte śopho'tiruk todastāmraścimicimāyate।
snigdharūkṣaiḥ śamaṃ naiti kaṇḍūkledasamanvitaḥ॥
asa16.16
pitte vidāhaḥsammohaḥ svedo mūrchā madaḥ satṛṭ।
sparśākṣamatvaṃ rugrāgaḥ śophaḥ pāko bhṛśoṣmatā॥
asa16.17
kaphe staimityagurutāsuptisnigdhatvaśītatāḥ।
kaṇḍūrmandā ca rugdvandvasarvaliṅgaṃ ca saṅkare॥
asa16.18
ekadoṣānugaṃ sādhyaṃ navaṃ yāpyaṃ dvidoṣajam।
tridoṣajaṃ tyajet srāvi stabdhamarbudakāri ca॥
asa16.19
raktamārgaṃ nihantyāśu śākhāsandhiṣu mārutaḥ।
niviśyānyonyamāvārya vedanābhirharatyasūn॥
asa16.20
vāyau pañcātmake prāṇo raukṣyavyāyāmalaṅghanaiḥ।
atyāhārābhighātādhvavegodīraṇadhāraṇaiḥ॥
asa16.21
kupitaścakṣurādīnāmupaghātaṃ pravartayet।
pīnasārditatṛṭkāsaśvāsādīṃścāmayānbahūn॥
asa16.22
udānaḥ kṣavathūdgāracchardinidrāvidhāraṇaiḥ।
gurubhārātiruditahāsyādyairvikṛto gadān॥
asa16.23। kaṇṭharodhamanobhraṃśacchardyarocakapanisān।
kuryācca galagaṇḍādīntāṃtānjatrūrdhvasaṃśrayān॥
asa16.24
vyāno'tigamanasthānakrīḍāviṣamaceṣṭitaiḥ।
virodhirūkṣabhīharṣaviṣādādyaiśca dūṣitaḥ॥
asa16.25
puṃstvotsāhabalabhraṃśaśophacittotplavajvarān।
sarvāṅgaroganistodaromaharṣāṅgasuptatāḥ॥
asa16.26
kuṣṭhaṃ visarpamanyāṃśca kuryātsarvāṅgagān gadān।
samāno viṣamājīrṇaśītasaṅkīrṇabhojanaiḥ॥
asa16.27
karotyakālaśayanajāgarādyaiśca dūṣitaḥ।
śūlagulmagrahaṇyādīn pakvāmāśyajān gadān॥
asa16.28
apāno rūkṣagurvannavegāghātātivāhanaiḥ।
yānayānāsanasthānacaṅkramaiścātisevitaiḥ॥
asa16.29
kupitaḥ kurute rogānkṛcchrānpakvāśayāśrayān।
mūtraśukrapradoṣārśogudabhraṃśādikān bahūn॥
asa16.30
sarvaṃ ca mārutaṃ sāmaṃ tandrāstaimityagauravaiḥ।
snigdhatvārocakālasyaśaityaśophāgnihānibhiḥ॥
asa16.31
kaṭurūkṣābhilāṣeṇa tadvidhopaśayena ca।
yuktaṃ vidyānnirāmaṃ tu tandrādīnāṃ viparyayāt॥
asa16.32
vāyorāvaraṇaṃ cāto bahubhedaṃ pravakṣyate।
liṅgaṃ pittāvṛte dāhastṛṣṇā śūlaṃ bhramastamaḥ॥
asa16.33
kaṭukoṣṇāmlalavaṇairvidāhaḥ śītakamatā।
śaityagauravaśūlāni kaṭvādyupaśayo'dhikam॥
asa16.34
laṅghanāyāsarūkṣoṣṇakāmatā ca kaphāvṛte।
raktāvṛte sadāhārtistvaṅmāṃsāntarajā bhṛśam॥
asa16.35
bhavecca rāgī śvayathurjāyante maṇḍalāni ca।
māṃsena kaṭhinaḥ śopho vivarṇaḥ piṭakāstathā॥
asa16.36
harṣaḥ pipīlikānāṃ ca sañcāra iva jāyate।
calaḥ snigdho mṛduḥ śītaḥ śopho gātreṣvarocakaḥ॥
asa16.37
āḍhyavāta iti jñeyaḥ sa kṛcchro medasāvṛte।
sparśamasthyāvṛte'tyuṣṇaṃ pīḍanaṃ cābhinandati॥
asa16.38
sūcyeva tudyate'tyarthamaṅgaṃ sīdati śūlyate।
majjāvṛte vinamanaṃ jṛmbhaṇaṃ pariveṣṭanam॥
asa16.39
śūlaṃ ca pīḍyamāne ca pāṇibhyāṃ labhate sukham।
śukrāvṛte'tivego vā na vā niṣphalatāpi vā॥
asa16.40
bhukte kukṣau rujā jīrṇe śāmyatyannāvṛte'nile।
mūtrāpravṛttirādhmānaṃ bastermūtrāvṛte bhavet॥
asa16.41
viḍāvṛte vibandho'dhaḥ sve sthāne parikṛntati॥
asa16.42
vrajatyāśu jarāṃ sneho bhukte cānahyate naraḥ।
śakṛtpīḍitamannena duḥkhaṃ śuṣkaṃ cirātsṛjet॥
asa16.43
sarvadhātvāvṛte vāyau śroṇivaṅkṣaṇapṛṣṭharuk।
vilomo māruto'svāsthyaṃ hṛdayaṃ pīḍyate'tica॥
asa16.44
bhramo mūrchā rujā dāhaḥ pittena prāṇa āvṛte।
vidagdhe'nne ca vamanamudāne vibhramādayaḥ॥
asa16.45
dāho'ntarūrjābhraṃśaśca dāho vyāne tu sarvagaḥ।
klamo'ṅgaceṣṭāsaṅgaśca santāpaḥ sahavedanaḥ॥
asa16.46
samāna uṣmopahatiratisvedo'ratiḥ satṛṭ।
dāhaśca syādapāne tu male hāridravarṇatā॥
asa16.47
rujo'tivṛddhistāpaśca yonimehanapāyuṣu॥
asa16.48
śleṣmaṇā tvāvaṛte prāṇe sādastandrārucirvamiḥ।
ṣṭhīvanakṣavathūdgāraniśvāsocchvāsasaṅgrahaḥ॥
asa16.49
udāne gurugātratvamarucirvāksvaragrahaḥ।
balavarṇapraṇāśaśca vyāne parvāsthivāggrahaḥ॥
asa16.50
gurutāṅgeṣu sarveṣu skhalitaṃ ca gatau bhṛśam।
samāne'tihimāṅgatvamasvedo mandavahnitā॥
asa16.51
apāne sakaphaṃ mūtraśakṛtoḥ syāt pravartanam।
iti dvāviṃśatividhaṃ vāyorāvaraṇaṃ viduḥ॥
asa16.52
prāṇādayastathānyonyamāvṛṇvanti yathākramam।
sarvepi viṃśatividhaṃ vidyādāvaraṇaṃ ca tat॥
asa16.53
niśvāsocchvavāsasaṃrodhaḥpratiśyāyaḥśirograhaḥ।
hṛdrogo mukhaśoṣaśca prāṇenodāna āvṛte॥
asa16.54
udānenāvṛte prāṇe varṇaujobalasaṅkṣayaḥ।
diśānayā ca vibhajet sarvamāvaraṇaṃ bhiṣak॥
asa16.55
sthānānyavekṣya vātānāṃ vṛddhiṃ hāniṃ ca karmaṇām।
prāṇādīnāṃ ca pañcānāṃ miśramāvaraṇaṃ mithaḥ॥
asa16.56
pittādibhirdvādaśabhirmiśrāṇāṃ miśritaiśca taiḥ।
miśraiḥ pittādibhistadvanmiśraṇābhiranekadhā॥
asa16.57
tāratamyavikalpācca yātyāvṛtirasaṅkhyatām।
tāṃ lakṣayedavahito yathāsvaṃ lakṣaṇodayāt॥
asa16.58
śanaiśśanaiścopaśayād gūḍhāmapi muhurmuhuḥ।
viśeṣājjīvitaṃ prāṇa udāno balamucyate॥
asa16.59
syāttayoḥ pīḍanāddhānirāyuṣaśca balasya ca॥
asa16.60
āvṛtā vāyavo'jñātā jñātā vā vatsaraṃ sthitāḥ।
prayatnenāpi duḥsādhyā bhaveyurvānupakramāḥ॥
asa16.61
vidradhiplīhahṛdrogagulmāgnisadanādayaḥ।
bhavantyupadravāsteṣāmāvṛtānāmupekṣaṇāt॥
iti ṣoḍaśo'dhyāyaḥ॥
॥nidānasthānaṃ tṛtīyaṃ samāptam॥

